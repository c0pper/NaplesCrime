2017/04/14
Rapina un'anziana, poi si nasconde dal barbiere: arrestato
In manette un 48enne. L'uomo, dopo il colpo a piazza Cavour, era fuggito in un negozio ma è stato comunque trovato dalla polizia
Aveva spinto e fatto cadere a terra un'anziana signora per rapinarla della borsa. Quarantotto anni, è stato arrestato e condotto in carcere.
L'episodio è avvenuto ieri pomeriggio in piazza Cavour. Il rapinatore – che aveva agito a volto scoperto – impossessatosi della borsa è scappato in via Rosaroll per nascondersi in una barberia.
La polizia, che aveva raccolto la testimonianza della donna ed era rapidamente riuscita a risalire a lui, lo ha comunque trovato e fermato.
La vittima, un'80enne, a causa della caduta ha riportato un trauma contusivo alla spalla.