2016/11/08
Rapina choc dopo Napoli-Lazio, pistola puntata contro il manager di Msc
A colpire Leonardo Massa, che da poco aveva lasciato lo stadio, è stato probabilmente lo stesso duo di rapinatori che avrebbe poi minacciato un bambino e suo padre nella Galleria Laziale poco dopo
Sono probabilmente gli stessi due rapinatori che hanno mandato in tilt la Galleria Laziale, puntando la pistola contro un bambino perché suo padre consegnasse loro il suo scooter. Un altro colpo, probabilmente opera loro, era avvenuto poco prima nei pressi del San Paolo. A darne notizia è il Mattino.
È da poco finita Napoli-Lazio, lo scorso sabato. Entrano in azione nella zona dietro le tribune del San Paolo: hanno preso di mira il motorino di Leonardo Massa, country manager di Msc Crociere. Lo seguono – è in sella con un amico – gli si affiancano su via Giulio Cesare all'altezza dell'ex Sferisterio. Gli puntano la pistola contro.
La situazione si fa però ancora più drammatica quando, con le due vittime bloccate dal terrore, i rapinatori premono due volte il grilletto. Non succede nulla: la pistola è un'imitazione o si è inceppata. Ma per il malvivente ancora non basta, e colpisce Massa con il calcio dell'arma alla testa. Le vittime abbandonano lo scooter, e i malviventi si allontanano. Proprio verso la Galleria Laziale.