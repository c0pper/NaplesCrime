2020/09/08
Paura all'esterno del centro commerciale, rapina al furgone portavalori
Tre rapinatori armati fino ai denti hanno fermato il vigilantes che tornava nel furgone dopo il giro fra i negozi. Hanno potuto rubare solo l'ultimo plico, l'incasso da 14mila euro di un noto negozio d'abbigliamento sportivo
Tre rapinatori, armati di pistole e kalashnikov, hanno fermato e preso d'assalto un furgone portavalori che si allontanava dal centro commerciale Auchan di Giugliano. Il colpo è avvenuto oggi, alle 12 circa, ma i rapinatori sarebbero riusciti a impossessarsi solo di un plico, l'incasso di un noto negozio d'abbigliamento sportivo, che ammonterebbe a circa 14mila euro. I rapinatori si sarebbero anche fatti consegnare le pistole dei due vigilanti. Ora sui fatti indaga la Squadra Mobile di Napoli, che sta visionando le immagini di videosorveglianza.
Sul posto sono intervenuti gli agenti del commissariato di Giugliano. I rapinatori sarebbero entrati in azione a volto coperto, sbarrando la strada al vigilante che tornava verso il furgone dopo aver finito il giro tra i negozi. L'altra guardia giurata di turno, però, dopo aver visto la scena ha chiuso il portellone, che dall'esterno è inaccessibile. L'unico pacco disponibile era dunque quello trasportato dal vigilante fuori dal furgone, da 14mila euro, appunto. 
