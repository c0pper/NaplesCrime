2016/03/25
Erano pronti a colpire anche in Campania: in manette gang di rapinatori di banche
Dieci persone sono state arrestate in una maxi operazione dei carabinieri che si è svolta in varie città del Paese. Nelle disponibilità dei malviventi anche dei mitragliatori
Dieci persone, appartenenti ad una banda che assaltava caveau di banche e furgoni portavalori, sono state messe in manette dai carabinieri.
L'operazione ha avuto luogo in varie città del Paese, tra cui Benevento ed Avellino in Campania. Proprio in quest'ultima regione, oltre che in Puglia e Basilicata, erano programmati dei prossimi colpi. Di recente due tentati furti, loro opera, erano stati sventati dai militari.
Si è trattato, per il loro arresto, di una maxi operazione in cui sono stati coinvolti oltre duecento militari che si sono avvalsi dell'ausilio di unità cinofile, elicotteri e geo-radar. Sequestrati contestualmente alcuni mitragliatori Kalashnikov.