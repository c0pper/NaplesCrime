2022/03/07
Sabato sera di terrore, rapina a mano armata nel pub pieno di clienti
Due malviventi sono entrati in azione intorno alle 23.15 al Cipajò di Giugliano
Sabato sera di paura per i clienti ed i titolari di un noto pub di Giugliano. Una rapina a mano armata è infatti stata messa a segno al Cipajò di via San Giovanni a Campo, intorno alle 23.15. Il locale era - visto l'orario - nel pieno dell'attività del weekend con numerose persone ai tavoli.
I rapinatori hanno fatto irruzione pistola alla mano, che hanno puntato contro il cassiere. Essendo la cassa automatica, i malviventi si sono però visti costretti a sradicarla e portarla via. La scena, durata pochi minuti, è stata interamente ripresa dalle telecamere di videosorveglianza installate all'esterno ed all'interno del locale: nella registrazione è possibile vedere i due rapinatori che parcheggiano a pochi metri dall'ingresso del locale, poi incappucciati vanno verso il pub per mettere a segno il colpo.
Sul posto sono giunti i carabinieri della compagnia di Giugliano che visioneranno le immagini. Cipajò era già stato rapinato nel gennaio 2021 e ancor prima nel giugno 2020.
"Il nostro territorio ha grandi problematiche ma rimane sempre casa nostra - è quanto hanno commentato sui social i titolari dell'esercizio commerciale - Noi alla nostra terra ci teniamo tanto e alla vostra ennesima rapina risponderemo facendo panini ancora più buoni".