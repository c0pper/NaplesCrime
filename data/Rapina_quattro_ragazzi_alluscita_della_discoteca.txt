2016/11/30
Rapina quattro ragazzi all'uscita della discoteca: fermato 24enne
L'episodio è avvenuto a Bagnoli: il rapinatore, riconosciuto dalla vittime, ha ammesso le proprie responsabilità
Gli agenti della Polizia di Stato del Commissariato Bagnoli hanno sottoposto a fermo di polizia giudiziaria un 24enne del posto, in quanto gravemente indiziato di aver rapinato domenica mattina quattro giovani all’angolo tra via Maiuri e via Silio Italico.
I ragazzi avevano appena lasciato una nota discoteca e stavano per raggiungere l’autovettura in sosta nelle vicinanze. Il giovane li aveva notati e li aveva seguiti sino alla macchina, per poi rapinarli dei soldi e dei telefoni cellulari.
A seguito della successiva denuncia delle vittime, il malvivente è stato identificato, rintracciato e condotto in Commissariato.
Dopo il riconoscimento da parte dei rapinati, il 24enne che tra l’altro ha ammesso le proprie responsabilità, è stato sottoposto a fermo e subito condotto presso la Casa Circondariale di Poggioreale.