2021/04/24
Banda in manette: avevano assaltato le poste per un bottino da 50mila euro
Sei arresti: sono i presunti autori di diversi colpi, tra i quali quello alle poste di Melito lo scorso 25 gennaio
Stamattina, personale della Squadra Mobile di Napoli ha data esecuzione ad un’ordinanza di custodia cautelare in carcere, richiesta dalla Procura della Repubblica presso il Tribunale di Napoli Nord, nei confronti di I. A. di 41 anni, gravemente indiziato di rapina aggravata e ricettazione in corso con L.R. di 52 anni, S.C. di 47 anni, G.G. di 47 anni, M.A. di 35 anni e S.S di 21 anni, attualmente detenuti poiché arrestati lo scorso 20 marzo.
Il provvedimento cautelare è stato emesso dal Gip del Tribunale di Napoli Nord, a seguito delle indagini svolte dopo numerose rapine avvenute nell’area Nord di Napoli, tra agosto 2020 e gennaio 2021, in danno di guardie giurate impegnate nella consegna di plichi contenenti denaro contante.
In particolare il 25 gennaio 2021, a Melito, nei pressi dell’Ufficio Postale Melito 1, mentre le guardie giurate dell’Istituto di vigilanza “Il Notturno” iniziavano le operazioni di consegna del denaro, sono state assaltate da un commando di quattro persone che, a bordo di due auto rubate e armate di pistole e di un fucile a pompa si sono impossessati del plico contenente 50mila euro e della pistola d’ordinanza di una guardia giurata. La rapina è stata consumata intorno alle ore 9.00 alla presenza di numerose persone intente ad usufruire dei servizi postali.
Durante l’attività investigativa sono state effettuate diverse perquisizioni e sono state sequestrate autovetture rubate, targhe false, pronte per essere utilizzate in ulteriori rapine e denaro contante.