2016/09/05
Rapina una transessuale della borsa: 22enne in manette
Il giovane, cittadino senegalese, è stato raggiunto da una volante della polizia allertata da un amico della vittima. La trans era stata minacciata con un taglierino
Si era impossessato della borsa di una transessuale, dopo averla minacciata con un taglierino. Il 22enne di nazionalità senegalese, però, è stato poco dopo bloccato e messo in manette dalla polizia.
L'episodio è avvenuto stanotte, intorno alle 2 e 30. Il rapinatore aveva avvicinato la vittima in via Carlo Poerio. Impossessatosi della borsa, si è visto inseguito da un amico della vittima, poi riuscito ad attirare su di sé l'attenzione di una volante della polizia.
Gli agenti hanno quindi raggiunto e bloccato il 22enne. Il giovane, accusato di rapina aggravata, è stato stamane condotto nel carcere di Poggioreale.