2016/06/29
Minacciano una coppia di giovani e gli rapinano lo scooter: due fermati
Fermati un 20enne e un 22enne gravemente indiziati di rapina aggravata in cocorso. I due sono poi stati arrestati per resistenza e lesioni a pubblico ufficiale
I poliziotti della sezione antirapina della squadra mobile della Questura di Napoli e del Commissariato San Ferdinando hanno sottoposto a fermo un 20enne, già sottoposto al regime degli arresti domiciliari, e un 22enne, gravemente indiziati del reato di concorso in rapina aggravata. Gli agenti, poi, hanno arrestato i due giovani per essersi resi responsabili del reato di resistenza e lesioni a pubblico ufficiale ed il 20enne anche per il reato di evasione dagli arresti domiciliari.
I fatti risalgono ad una decina di giorni fa quando i due, ad Afragola, in compagnia di un complice alla guida di un motociclo, hanno minacciato una coppia di giovani che viaggiava a bordo di uno scooter, per farsi consegnare il veicolo e la borsa della donna.
Lo scorso lunedì, un poliziotto libero dal servizio, mentre percorreva il Corso Vittorio Emanuele ha notato i due malviventi a bordo di uno scooter che, con fare sospetto guardavano all’interno di alcuni negozi della zona. Insospettitosi, il poliziotto ha immediatamente avviato le indagini accertando quindi che, a seguito di un controllo del numero di targa al terminale informatico, lo scooter risultava rubato ad Afragola qualche giorno prima.
Gli agenti, immediatamente intervenuti, hanno intercettato i due in via Ruiz e, dopo un rocambolesco inseguimento prima in scooter e poi a piedi, li hanno raggiunti e fermati. I due uomini, per sfuggire alla cattura, hanno colpito i poliziotti con calci e pugni procurandogli contusioni e lesioni. Durante le concitate fasi della cattura, inoltre, il 20enne ha perso una pistola replica che è stato quindi recuperata e sottoposta a sequestro.
I due uomini sono stati fermati ed accompagnati al carcere di Poggioreale.