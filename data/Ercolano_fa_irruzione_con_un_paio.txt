2020/05/11
Ercolano, fa irruzione con un paio di forbici in un negozio e tenta rapina
Un 25enne di Massa di Somma, già noto alle forze dell'ordine, è stato arrestato dai poliziotti intervenuti sul posto dopo la segnalazione. L'uomo è stato arrestato per rapina aggravata e lesioni personali e sanzionato
Ieri mattina gli agenti del Commissariato di Portici-Ercolano, durante il servizio di controllo del territorio, sono intervenuti in piazza Nenni ad Ercolano poiché un utente aveva segnalato al 113 una rapina ad un negozio da parte di una persona armata di forbici.
Gli agenti hanno immediatamente notato un uomo salire uno scooter. Il rapinatore si è dato alla fuga cercando di seminare la polizia ma poco dopo è stato bloccato. Le forbici le aveva lasciate nel negozio: avevano una lama di 22 centimetri che il rapinatore aveva puntato contro il titolare dell'esercizio commerciale. 
S.C., 25enne di Massa di Somma con precedenti di polizia, è stato arrestato per tentata rapina aggravata, porto abusivo di armi, lesioni personali e percosse; inoltre, è stato sanzionato per guida senza patente poiché mai conseguita e per aver violato le norme finalizzate a contenere il contagio da Covid19.