2016/11/07
Puntano la pistola contro il suo bambino di sei anni: “Vogliamo lo scooter”
La violenta rapina è avvenuta sabato sera nel traffico del post Napoli-Lazio, nella Galleria Laziale
Paura, sabato sera, per un uomo e il suo bambino di sei anni: sono rimasti vittime di una rapina avvenuta nella Galleria Laziale. A darne notizia è il Mattino.
Erano su uno scooter, nel traffico del post partita (al San Paolo si era giocata Napoli-Lazio), quando due persone col volto coperto si sono avventate su di loro puntando una pistola contro il bambino. Il padre ha subito abbandonato il mezzo – presunto obiettivo dei malviventi – iniziando a correre a piedi in direzione opposta al senso di marcia, tenendo a sé il piccolo in lacrime.
Nessuno, data la situazione molto poco chiara e il trambusto nella galleria, interviene in loro soccorso. Secondo alcuni testimoni, neanche un'auto della polizia municipale non lontana.