2019/03/15
In manette il rapinatore di viale Gramsci: aveva aggredito con violenza un'anziana
La donna era rimasta gravemente ferita in seguito allo strattone datole dall'uomo per impossessarsi della sua borsa. Il presunto aggressore è un 45enne del quartiere Stella
Quarantacinque anni, del quartiere Stella, è stato stamattina messo in manette dai carabinieri. Secondo gli investigatori sarebbe l'uomo che ha rapinato lo scorso 19 gennaio su viale Gramsci una donna anziana, ferendola.
La vicenda aveva avuto particolarmente risalto soprattutto per la violenza con cui aveva agito il rapinatore, peraltro impossessatosi di un bottino di soli 75 euro: l'anziana, spinta violentemente alle spalle, aveva battuto il capo sull’asfalto procurandosi una profonda ferita alla testa e restando a lungo incosciente. Alcuni passanti avevano a quel punto chiamato il 118 immaginando una caduta o un incidente. Soltanto dopo diversi giorni la verità è emersa ed il figlio della donna ha denunciato la rapina ai carabinieri.
Sono state fondamentali, per le indagini, le immagini registrate da alcune telecamere di videosorveglianza privata che hanno immortalato, subito dopo che la donna aveva lasciato la propria abitazione proprio su viale Gramsci, lo scooter di un uomo con la targa occultata. La fisionomia del conducente e ulteriori immagini hanno poi permesso ai carabinieri di individuare il presunto proprietario del mezzo, arrestato e condotto in carcere a Poggioreale.
