2018/12/30
Rapinano una giovane turista con la tecnica dello sputo: arrestati
L'inseguimento nel centro di Napoli, poi l'arresto
Gli agenti della Polizia di Stato dell’Ufficio Prevenzione Generale e Soccorso Pubblico hanno arrestato un 22enne originario di Torre del Greco e un 44enne di nazionalità algerina, entrambi con diversi precedenti penali, per i reati di rapina impropria, lesioni e resistenza a pubblico ufficiale in concorso tra loro.
I poliziotti, poco dopo le 13.00 di sabato, transitando in Corso Umberto I, durante un mirato controllo di prevenzione dei reati predatori, hanno intercettato e arrestato i due uomini, segnalati quali autori di rapine nei confronti d’ignari turisti, di volta in volta con singolari strategie.
Gli agenti hanno notato i due che avevano appena puntato una donna intenta a usare il suo cellulare. Dopo un cenno d’intesa, i due si sono messi all’opera: il 22enne, senza che l’ignara vittima se ne accorgesse, le sputava sulla spalla e contestualmente la toccava sulla spalla indicandole lo sputo, per cui la turista distratta si girava verso di lui e mentre osservava la macchia, entrava in scena il 44enne, che cercava di strapparle il cellulare che aveva tra le mani. La donna, così, reagiva innescando una colluttazione con i due rapinatori.
Il 22enne riusciva a impossessarsi del telefonino e unitamente al complice cercavano di dileguarsi a piedi in direzione della Stazione Centrale di Napoli. La vittima si è messa all'inseguimento dei due, unitamente ai poliziotti che avevano assistito alla scena, riuscendo a raggiungerli e a bloccarli dopo una breve ma intensa colluttazione, al termine della quale sono stati arrestati.
Durante la fuga il 22enne ha lanciato il cellullare appena rapinato sotto un’autovettura, dove poi è stato rinvenuto, recuperato e restituito alla giovane.
La donna è stata medicata presso un ospedale cittadino con una prognosi di sette giorni per un trauma contusivo alla spalla e al polso. I due malviventi sono stati condotti al carcere di Poggioreale.