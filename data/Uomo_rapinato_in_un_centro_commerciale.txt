2021/07/10
Uomo rapinato in un centro commerciale: arrestati due giovani
I Carabinieri della stazione di Mugnano di Napoli, in esecuzione di un’ordinanza di custodia cautelare emessa dal Gip del Tribunale di Napoli, su richiesta della procura partenopea
I Carabinieri della stazione di Mugnano di Napoli, in esecuzione di un’ordinanza di custodia cautelare emessa dal Gip del Tribunale di Napoli, su richiesta della procura partenopea, hanno arrestato due napoletani di 25 e 24 anni, già noti alle forze dell'ordine.
I due sono gravemente indiziati di aver concorso in una rapina, commessa nell’aprile scorso, all’interno del centro commerciale Auchan di Mugnano ai danni di un 58enne.

La vittima fu strattonata e gli fu sottratto un borsello contenente 100 euro e vari effetti personali. Grazie all’analisi delle immagini di videosorveglianza e alle testimonianze dei presenti, i militari hanno ricostruito i percorso e l’identità dei due, entrambi sottoposti ai domiciliari.
Nell’abitazione del 25enne, durante le perquisizioni eseguite contestualmente alle misure, i Carabinieri hanno rinvenuto 19 grammi di marijuana, un bilancino di precisione, materiale per il confezionamento e 480 euro in contante ritenuto provento illecito. Per questo motivo è stato denunciato anche per detenzione di droga a fini di spaccio.
