2016/06/01
Rapinatore di smartphone arrestato: così avvicinava le sue vittime
"A mia sorella hanno fatto una rapina, devo accertare se siete stati voi, fatemi vedere i vostri telefoni…". Il 24enne è ora in carcere a Poggioreale
“A mia sorella hanno fatto una rapina, devo accertare se siete stati voi, fatemi vedere i vostri telefoni…” Con questo stratagemma un pregiudicato di 24 anni, armato di pistola o di coltello, avvicinava le giovani vittime da rapinare. In almeno una circostanza, il giovane aveva avvicinato le vittime entrando direttamente in auto approfittando di una sosta al semaforo.
A porre fine, a quello che da qualche mese era divenuto un incubo per i giovani minori in transito nella zona di Piazza Garibaldi, sono stati gli agenti della VI^ sezione Criminalità Diffusa-Falchi, della Squadra Mobile.
I poliziotti hanno sottoposto a fermo il 24enne, perché gravemente indiziato del reato di rapina aggravata e continuata, nei confronti di almeno sei ragazzi. In casa del pregiudicato è stata trovata una valigia pronta, chiaro segnale che era in procinto di partire. Il giovane, riconosciuto  anche grazie anche ad una vistosa cicatrice sul sopracciglio destro, è stato condotto nel carcere di Poggioreale.