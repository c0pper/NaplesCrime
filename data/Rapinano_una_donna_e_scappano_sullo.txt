2015/08/28
Rapinano una donna e scappano sullo scooter: arrestati due fratelli
Ventuno e sedici anni, avevano messo a segno il colpo in via Niutta. Inutile il loro tentativo di fuga e di resistenza ai carabinieri che li avevano colti in flagrante
Al Vomero sono stati arrestati con l'accusa di rapina aggravata in concorso e resistenza a pubblico ufficiale due fratelli di 21 e 16 anni, il più piccolo dei quali è già noto alle froze dell'ordine.
Erano in via Niutta, dove armati di coltello avevano appena rapinato la borsa ad una 41enne ferma in strada ad aspettare degli amici. Alla vista dei militari sono scappati, saltando in sella ad uno scooter senza alcuna targa.
I carabinieri li hanno inseguiti ed alla fine bloccati in via Solario. Lì i due hanno provato a sottrarsi all'arresto, ma sono stati comunque ammanettati dopo una breve colluttazione con le forze dell'ordine.
Il motorino, del 21enne, è stato sequestrato, così come il coltello usato per rapinare la vittima. La borsa è stata restituita alla proprietaria. Mentre il fratello maggiore è stato portato nel carcere di Poggioreale, il 16enne è stato condotto nel centro di prima accoglienza di viale Colli Aminei.