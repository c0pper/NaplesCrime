2016/11/09
Piazza Cavour, strappa la collana ad un uomo: 45enne arrestato
Gli agenti del Commissariato San Carlo lo hanno rintracciato in via Cristallini. Ora è in carcere a Poggioreale
Gli agenti del Commissariato di Polizia San Carlo Arena hanno arrestato un uomo responsabile del reato di rapina. Ieri mattina il 45enne ha notato la collana indossata da un uomo fermo nei pressi della stazione metropolitana di Piazza Cavour. Dopo averlo strattonato e scaraventato a terra, era riuscito a strappargli l’oggetto d’oro fuggendo verso il Rione Sanità.
Poco dopo è intervenuta una pattuglia del Reparto Prevenzione Crimine Campania che ha raccolto i primi elementi necessari, riuscendo così a rintracciare ed arrestare in via Cristallini il 45enne, ora in carcere a Poggioreale.