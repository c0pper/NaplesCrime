2022/04/24
Terrore per una donna: rapinatore la prende a bottigliate sul volto per rubarle lo smartphone
L'arresto da parte degli uomini del commissariato Vicaria-Mercato
A Borgo Sant'Antonio la scorsa notte la polizia ha messo in manette un rapinatore.
Gli agenti del commissariato di polizia Vicaria-Mercato, durante il servizio di controllo del territorio, su disposizione della Centrale operativa erano intervenuti in vico II Sant’Antonio Abate all'angolo con via Foria per la segnalazione di una rapina.
Giunti sul posto gli agenti erano stati avvicinati da una donna la quale ha raccontato loro che, poco prima in corso Garibaldi, un uomo l’aveva colpita al volto con una bottiglia di vetro e le aveva portato via lo smartphone.
Gli operatori, grazie alle descrizioni fornite dalla vittima, hanno raggiunto poco distante nella medesima via il presunto rapinatore e lo hanno arrestato. L.D.L., 42enne di Maddaloni con precedenti di polizia, dovrà rispondere di rapina aggravata.