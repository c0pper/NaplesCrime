2017/07/29
Fratelli rapinatori in manette: erano il terrore dei distributori di carburante
All'ennesimo colpo simile la polizia di Afragola li ha scoperti e arrestati nel loro appartamento a Secondigliano. Usavano una pistola giocattolo
Un pluripregiudicato di 47 anni ed un 37enne sono stati arrestati nella serata di ieri ad Afragola. Si tratta dei presunti responsabili della rapina effettuata ai danni del titolare di una stazione di rifornimento sulla Sannitica.
La rapina era avvenuta nel primo pomeriggio. Due individui in sella ad una moto nera e senza targa avevano minacciato l'uomo con una pistola, facendosi consegnare l'incasso di 450 euro.
Immediate, dopo la denuncia della vittima, le immagini della polizia del commissariato di Afragola. Gli agenti hanno preso visione dei filmati di sorveglianza riconoscendo i due rapinatori, due fratelli già noti per rapine del tutto simili.
A Secondigliano, presso l’abitazione dei due, è stata ritrovata la moto e notato il più giovane dei due mentre armeggiava con la targa. A quel punto lo hanno bloccato. Il fratello maggiore è stato ammanettato invece a casa sua. Nell'appartamento era nascosta una pistola giocattolo senza il tappo rosso, nonché gli abiti immortalati addosso ai due durante la rapina.