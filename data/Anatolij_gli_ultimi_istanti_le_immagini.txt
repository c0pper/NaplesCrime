2015/10/27
Anatolij, gli ultimi istanti: le immagini della colluttazione con i malviventi
Nel video diffuso dai carabinieri l'atto eroico del muratore ucraino, che rimane ucciso nel tentativo di fermare uno dei rapinatori
Nel giorno dell'arresto dei presunti complici dei killer, i carabinieri hanno reso pubblico il filmato degli ultimi istanti di vita di Anatolij Korol, il muratore ucraino ucciso nel suo tentativo di sventare una rapina all'interno di un supermarket di Castello di Cisterna.
Il video è impressionante. La telecamera del supermercato inquadra l'ingresso di due rapinatori, casco integrale a coprirli ed armati, e poi quello dell'ucraino, che torna sui suoi passi proprio per capire cosa stesse accadendo (era già fuori dall'esercizio commerciale, con le buste della spesa appena fatta).
C'è il panico tra i clienti. Anatolij ne prende uno alle spalle. Inizia la colluttazione, poi il muratore ucraino resta a terra, colpito a morte. Negli ultimi istanti di vita resta aggrappato al suo omicida, come per provare comunque a fermarlo. L'uomo, poi arrestato, riesce a fuggire e lo lascia inerme al suolo.