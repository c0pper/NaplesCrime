2016/11/28
Rapina nella stazione della Circum: 17enne preso a bastonate per il suo smartphone
La giovane vittima, ferita mentre si avvicinava alla banchina della stazione di Marigliano è stata condotta in ospedale ed è in buone condizioni. Indagini in corso per identificare l'aggressore
La violenza si è consumata stavolta all'interno della stazione della Circumvesuviana di Marigliano. Vittima, come riportato dal Fatto Vesuviano, un 17enne.
Il ragazzo stava andando ad aspettare il treno alla banchina, quando gli si è parato davanti un uomo armato di un bastone di legno che gli ha chiesto cellulare e soldi che aveva con sé.

Il 17enne si è inizialmente rifiutato, ed è lì che è scattata la violenza: il rapinatore lo ha violentemente colpito alla testa con il bastone. Ottenuto lo smartphone, si è dileguato.
La vittima, coperta di sangue per il duro colpo ricevuto, è stata portata in ospedale ed è ora in buone condizioni. I carabinieri indagano per identificare il malvivente.