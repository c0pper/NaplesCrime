2020/06/09
Rapinavano banche in tutta Italia, sgominata banda: sette arresti
Con base a Napoli e Parma, i sette partenopei avrebbero colpito a Bologna, Padova e Piacenza
Una banda di rapinatori di banche è stata sgominata dalla squadra mobile di Bologna: sette le ordinanze di custodia cautelare emesse dal Gip nei confronti di altrettanti napoletani.
L'indagine, condotta dalla sezione reati contro il patrimonio della polizia, era partita nel maggio 2019 dopo una rapina a una filiale del Banco Desio, a Bologna: tre uomini, dopo aver immobilizzato e rinchiuso all'interno di un locale tutti i dipendenti della banca e i vari clienti , avevano costretto il direttore a farsi consegnare 60mila euro.
Sono stati identificati dagli investigatori tutti i componenti della banda, operazione che ha permesso di attribuire loro almeno altre due rapine, queste commesse a Piacenza e a Padova.
Nel gruppo criminale - secondo quanto ricostruito dagli agenti della squadra mobile - c'erano ruoli ben definiti: due componenti del gruppo, residenti a Parma, erano incaricati di individuare i possibili obiettivi e fornire appoggio logistico. Gli altri a quel punto partivano da Napoli per definire gli ultimi particolari, cioè modalità di accesso nella banca, ricerca di possibili vie di fuga.