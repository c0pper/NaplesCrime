2016/11/06
Furbetti del cartellino e rapinatori di Rolex: tre arresti
Si tratta di una banda di napoletani che operava nella Capitale. Si sarebbero resi responsabili di sei rapine effettuate dal settembre del 2015 a oggi
Una banda di tre rapinatori di Rolex partenopei è stata sgominata dalla polizia. Il gruppo, al quale sono ascritte sei rapine dal settembre del 2015 a oggi, operava a Roma.
Si tratta di residenti nei Quartieri Spagnoli. Si spostavano nella Capitale per aggredire e rapinare soprattutto turisti. Il loro modus operandi era sempre lo stesso: lasciavano le auto, salivano in sella ad alcuni scooter lasciati in luoghi strategici, e colpivano nei quartieri della “Roma bene”, soprattutto tra Parioli e Prati.
Seguivano le vittime, solitamente persone alla guida di automobili, poi le aggredivano violentemente strappando loro i preziosi orologi. Due (un 37enne ed un 39enne) erano gli esecutori materiali, un terzo (49 anni) era la mente del gruppo.
L'ultimo dovrà rispondere oltre che di rapina anche di falso ideologico in atto pubblico e sostituzione di persona. Due dei tre arrestati avevano un lavoro stabile, copertura per le sortite criminali: facevano timbrare il cartellino ad altri colleghi.