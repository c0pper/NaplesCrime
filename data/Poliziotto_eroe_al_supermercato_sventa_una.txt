2016/06/18
Poliziotto eroe al supermercato: sventa una rapina disarmando un malvivente
L'agente, non in servizio, è intervenuto avventandosi su uno dei due rapinatori che stavano svaligiando un supermercato di Pianura
Era libero dal servizio quando ha arrestato, giovedì sera, un 34enne che stava rapinando un supermercato a Pianura. Il poliziotto protagonista della vicenda è intervenuto non appena ha sentito il malvivente minacciare i cassieri. Ha quindi sorpreso due uomini in passamontagna: mentre uno minacciava i dipendenti, l'altro si impossessava del denaro.
Dopo essersi qualificato come agente, si è avventato su uno dei rapinatori disarmandolo al termine di una breve colluttazione. Ad aiutarlo, un dipendente del negozio. Il complice è fuggito, mentre il 34enne fermato è stato portato a Poggioreale.
Il poliziotto, ferito nella colluttazione, è stato medicato. Il bottino restituito ai legittimi proprietari.