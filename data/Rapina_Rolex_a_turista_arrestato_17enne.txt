2018/06/05
Rapina Rolex a turista: arrestato 17enne. L'orologio restituito alla vittima
Lo scippo era avvenuto nel Centro Storico di Napoli
Un 17enne napoletano, è stato sottoposto a fermo di polizia giudiziaria dagli uomini del “falchi” della Squadra Mobile partenopea, poiché gravemente indiziato di rapina aggravata e di lesioni personali, in concorso con altra persona in fase d’identificazione.
I poliziotti, impegnati nella repressione dei reati prefatori, transitando in Largo Regina Coeli, sono stati avvicinati da una coppia di turisti maceratesi, perché la donna di 70 anni, era stata appena rapinata da un giovane dell’orologio Rolex indossato.
I poliziotti hanno accertato che la donna, mentre percorreva a piedi via Pisanelli in compagnia del marito, giunta nei pressi di Largo Regina Coeli, veniva aggredita da un giovane, che, afferrandole con violenza il braccio sinistro, le strappava dal polso l’orologio di acciaio marca Rolex.
La donna ha raccontato ai poliziotti che durante la passeggiata nelle stradine del centro storico aveva notato più volte quel giovane, che le aveva dato l’impressione di seguirla. La coppia, insospettita dal giovane, allo scopo di 'seminarlo', era entrata in un bar, dal quale ne usciva poco dopo accertandosi che non li seguisse più.
La donna, rasserenatasi, ha proseguito il giro turistico fino ad arrivare proprio al Largo Regina Coeli, dove il rapinatore l’ha poi aggredita. La turista è stata condotta presso un ospedale cittadino e medicata con una prognosi di cinque giorni.
Gli agenti, raccolte le dettagliate descrizioni fornite dalla vittima e dal marito, hanno ricostruito l’intero tragitto fatto dalla coppia da Via Duomo a largo Regina Coeli, accertando che il giovane rapinatore, unitamente ad un complice e a bordo di uno scooter, aveva seguito passo passo la vittima, per poi entrare in azione non appena la stessa aveva abbassato la guardia.
Le articolate indagini dei poliziotti hanno consentito di intercettare e bloccare il minore in piazzetta S. Arcangelo a Baiano, mentre si trovava a bordo del ciclomotore, Honda SH, utilizzato per commettere la rapina.
Il giovane è stato sottoposto a fermo di Polizia giudiziaria, convalidato nelle ultime ora dall’autorità giudiziaria, che ha disposto l’accompagnamento del minore presso il Centro di Prima Accoglienza – Area Custodita di Napoli - Colli Aminei.