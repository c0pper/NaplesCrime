2017/03/01
Colpo all'ufficio postale: in manette banda di rapinatori
Tre persone hanno fatto irruzione in un ufficio postale di Marigliano, travisati e armati di pistola. I rapinatori, intimando ai clienti di stare fermi e minacciando gli impiegati, avevano costretto questi ultimi a consegnare il denaro delle casse
Tre persone hanno fatto irruzione in un ufficio postale di Marigliano in via San Francesco, travisati e armati di pistola. I rapinatori, intimando ai clienti di stare fermi e minacciando gli impiegati, avevano costretto questi ultimi a consegnare il denaro delle casse.
Subito dopo l’allarme, i Carabinieri della stazione di Marigliano sono stati attivati dalla centrale operativa di Castello di Cisterna e poco dopo sono riusciti a intercettare i malfattori in via Sentino: erano a bordo di una Bmw e stavano tentando di allontanarsi dalla zona.
Durante i primi minuti di fuga si erano addirittura già cambiati d’abito, ma i militari dell'Arma sono riusciti a trovare e sequestrare i capi d'abbigliamento indossati per il colpo e la pistola semiautomatica che i banditi avevano usato per la rapina, una calibro 9 con matricola abrasa e 15 cartucce nel caricatore.
Recuperato e restituito anche il bottino, 275 euro in denaro contante. In via Elisabetta d’Ungheria c’era anche un secondo veicolo, una Renault Megane intestata a un pregiudicato di Roma, risultata in uso ai malfattori e verosimilmente usata in analoghe azioni criminose.
Gli arrestati, di età compresa tra i 29 ed i 35 anni, due dei quali già noti alle forze dell'ordine, sono stati tradotti a Poggioreale.