2020/01/18
Riconosce il pregiudicato in foto e lo fa arrestare: "È lui che mi ha rapinato"
In manette un 53enne dell'Arenella per una rapina dello scorso 26 aprile avvenuta in via Giacinto Gigante
Rapina aggravata. È l'accusa cui dovrà rispondere un pregiudicato napoletano di 53 anni messo in manette dagli agenti del Commissariato Arenella nella mattinata di ieri.
A suo carico ci sarebbero "gravi indizi di colpevolezza per una rapina aggravata" avvenuta lo scorso 26 aprile in via Giacinto Gigante.
In sella ad uno scooter condotto da un complice, avrebbe bloccato in strada un ragazzo e, minacciandolo con un coltello, l'avrebbe rapinato dei suoi effetti personali.
A fare partire le indagini è stata la vittima, attraverso una dettagliata denuncia. Il presunto autore è stato prima riconosciuto attraverso delle foto, poi personalmente.