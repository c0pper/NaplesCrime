2016/05/17
Rapinatore di Rolex arrestato: tradito da una cicatrice
L'uomo, che aveva derubato un turista tedesco giunto in città con la sua famiglia per una vacanza, si trova ora nel carcere di Poggioreale
Gli agenti della Polizia di Stato della Squadra Mobile di Napoli hanno arrestato un 36enne pregiudicato dell'Avvocata. L’uomo è gravemente indiziato di aver rapinato nella giornata di ieri un turista tedesco.
Il fatto è avvenuto verso le 18.00 in Via dell’Anticaglia quando il 36enne si è avvicinato al turista che stava transitando con la sua famiglia a bordo di un’autovettura presa a noleggio. Gli ha immobilizzato il braccio sinistro per poi strappargli dal polso un orologio Rolex dal valore di circa 5.000 Euro. Dopo la rapina si è dato immediatamente dato alla fuga.
Il rapinatore non portava il consueto casco integrale e la vittima della rapina è riuscito a memorizzare una cicatrice al sopracciglio. Il modus operandi, la zona di azione e la perfetta descrizione delle caratteristiche fisiche fatta dal cittadino tedesco, hanno consentito agli investigatori della Squadra Mobile di indentificare il sospetto rapinatore successivamente riconosciuto dalla vittima. Questa mattina i poliziotti sono dunque andati a prenderlo presso la sua abitazione: ora è nel carcere di Poggioreale.