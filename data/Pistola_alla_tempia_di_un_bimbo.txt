2017/08/01
Pistola alla tempia di un bimbo di 3 anni: rapina shock al Vasto
Arrestati per rapina aggravata, poichè commessa con armi e sequestro di persona a scopo di rapina, tre pluripregiudicati
Nel pomeriggio di ieri gli uomini della Polizia di Stato del Commissariato “Vasto Arenaccia” hanno arrestato tre pluripregiudicati, autori di una efferata rapina consumata ai danni di una famiglia all’interno di un’abitazione di via Alessandro Volta, nel quartiere Vasto Arenaccia.
I tre sono entrati in casa armati di pistola e, alla presenza della vittima, della figlia di sedici anni e della nonna anziana, dopo aver minacciato il figlio della vittima, di soli tre anni, puntandogli una pistola alla tempia, si sono impossessati della somma di 25 mila euro, di tre orologi Rolex e di altri oggetti personali, per poi darsi a precipitosa fuga a bordo di una Lancia Y di colore bleu con targa parziale.
Da immediati accertamenti al sistema “cattura targhe”, i poliziotti sono riusciti a risalire alla targa completa dell’autovettura utilizzata dai rapinatori e all’intestatario, un pluripregiudicato sottoposto alla misura cautelare dell’obbligo di presentazione alla polizia giudiziaria.
Immediatamente gli agenti della squadra di polizia giudiziaria del quartiere Vasto si sono recati presso l’abitazione dell'uomo, dove è stata rinvenuta la Lancia Y utilizzata per la rapina, ferma e regolarmente chiusa a chiave con motore caldo, segno questo che i malfattori erano appena giunti. Appostatisi, i poliziotti notavano che dallo stabile usciva un giovane, pluripregiudicato sottoposto alla misura dell’affidamento in prova ai servizi sociali, che con fare sospetto si avvicinava alla Lancia Y, cercando di aprirla. Avvedutosi della presenza dei poliziotti, tentava di darsi alla fuga per essere poi bloccato e sottoposto a perquisizione.
Negli slip sono stati rinvenuti 8920,00 euro, 4 banconote da 50 euro e un orologio Rolex, che costituivano parte della refurtiva già divisa con i complici.
Giunti sul posto i rinforzi dell’Ufficio Prevenzione Generale, gli uomini della Polizia di Stato hanno fatto dunque irruzione nello stabile, dove c'era anche il terzo complice, anch’egli pluripregiudicato con precedenti per rapina e furto con strappo. Sul tavolo della cucina sono state poi ritrovate le chiavi della Lancia utilizzata per consumare la rapina, all’interno della quale trovavano occultata sotto il sedile anteriore sinistro una pistola a tamburo, arma priva del tappo rosso e con canna parzialmente otturata, utilizzata per commettere la rapina.
I tre uomini malviventi sono stati dunque prontamente bloccati, condotti negli uffici di Polizia e riconosciuti immediatamente senza dubbio alcuno dalle vittime quali autori della violenta azione criminosa.
Arrestati per rapina aggravata poichè commessa con armi e sequestro di persona a scopo di rapina, i tre sono stati associati presso la Casa circondariale di Poggioreale.
