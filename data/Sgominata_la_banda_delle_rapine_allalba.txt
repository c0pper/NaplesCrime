2018/10/23
Sgominata la banda delle rapine "all'alba": tre in manette nel vesuviano
I quattro (uno già in carcere) commisero tre violente rapine nel giro di pochi minuti, tra Torre del Greco e Torre Annunziata. Le vittime finirono tutte in ospedale
In data odierna, tra Ercolano, Portici e Maddaloni, militari della Compagnia di Torre del Greco hanno dato esecuzione a un’ordinanza di custodia cautelare (quattro in carcere) - emessa dal GIP del Tribunale di Torre Annunziata su richiesta della locale Procura - nei confronti di 4 indagati, ritenuti responsabili a vario titolo dei reati di rapina e lesioni personali in concorso.

Il provvedimento, scaturito da attività di indagine condotta dalla dipendente Stazione di Torre del Greco centro ha permesso di stabilire le responsabilità di tre soggetti, in relazione ai seguenti eventi delittuosi, avvenuti i primi due in Torre del Greco ed il restante in Torre Annunziata. Si tratta di tre rapine commesse il 12 novembre 2017: la prima ai danni di un cinquantenne, al quale nella circostanza fu asportato un cellulare e del denaro (nell’occasione la vittima fu aggredita fisicamente); un'altra rapina commessa nello stesso giorno ai danni di un quarantacinquenne, al quale nella circostanza fu asportato con la violenza un cellulare e del denaro; e di un'ultima rapina ai danni di un sessantenne, aggredito e derubato. 
Per le suddette rapine una persona era già stata arrestata nel dicembre 2017. All’identificazione degli odierni arrestati si è arrivati tramite una capillare azione di monitoraggio dei sistemi di videosorveglianza presenti sui luoghi dei reati, con riscontri oggettivi a seguito di perquisizioni domiciliari presso le abitazioni degli indagati.Gli arrestati sono stati tradotti presso le case circondariali.