2020/01/18
Arrestato un extracomunitario: arma in pugno, stava per rapinare una farmacia
In manette è finito un 34enne di origini ghanesi già noto alle forze dell'ordine. I carabinieri l'hanno notato proprio mentre stava per entrare nell'esercizio commerciale
Un 34enne, originario del Ghana e già noto alle forze dell'ordine, è stato arrestato dai carabinieri di Napoli. Si trovava armato all'esterno di una farmacia di Pozzuoli, in via Sotto il Monte, intenzionato secondo le forze dell'ordine a rapinarla.

Addosso aveva 3 paia di pantaloni e 2 giubbini: l'obiettivo era cambiarsi d’abito dopo il colpo. Uno scaldacollo gli copriva parte del volto, ed indossava un cappellino marrone di lana. Al momento dell'arrivo dei militari, Impugnava con la mano destra una pistola, e nella sinistra aveva un caricatore.

Inutile il tentativo dell’uomo di nascondere tutto nel giubbino, i militari - che passavano di lì in pattuglia - si sono fermati e lo hanno avvicinato. Il suo tentativo di opporre resistenza è stato inutile, e l'uomo è stato prima disarmato e poi perquisito. L'arma era a salve e priva di tappo rosso, ed addosso nascondeva anche 3.220 euro in contanti.