2017/02/03
Capodimonte: tenta di rapinare una donna e lei reagisce, arrestato
A seguito della reazione della vittima, il rapinatore si era dato alla fuga in sella ad uno scooter, prima di essere intercettato da una pattuglia dei Carabinieri
I Carabinieri della stazione di Capodimonte hanno tratto in arresto un 46enne napoletano, già noto alle forze dell'ordine, che armato di pistola, aveva tentato di rapinare una 43enne in zona Capodimonte, mentre questa era intenta a parcheggiare la sua autovettura.
A seguito della reazione della vittima, che aveva iniziato a suonare ripetutamente il clacson per attirare l’attenzione dei passanti, il rapinatore si era dato alla fuga in sella ad uno scooter.
L'uomo è stato però intercettato e bloccato poco dopo da una pattuglia dei Carabinieri, mentre percorreva Via Lieti a Capodimonte, cercando di allontanarsi dalla zona.
Durante una perquisizione personale sul posto, il 46enne, ora in attesa di rito direttissimo, è stato trovato in possesso di una pistola scenica privata del tappo rosso, che è stata sequestrata.
