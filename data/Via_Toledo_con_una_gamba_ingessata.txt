2016/10/14
Via Toledo, con una gamba ingessata deruba un turista dello smartphone
Il 30enne, poi arrestato dalla Polizia, nonostante l'arto ingessato ha comunque portato a termine il suo disegno criminoso, a bordo di uno scooter guidato dalla fidanzata
Nonostante avesse una gamba ingessata, in sella ad uno scooter condotto dalla fidanzata, ha avvicinato la vittima, una turista cinese, nella centralissima Via Toledo, impossessandosi del suo smartphone che stringeva tra le mani.
La vittima, in compagnia di una amica, pochi attimi dopo, è stata avvicinata da una volante degli agenti dell’Ufficio Prevenzione Generale che, transitando in zona, avevano notato il suo stato di agitazione.
I poliziotti hanno prontamente diramato la nota via radio, allertando le altri volanti in zona e consentendo così d’intercettare la coppia di ladri, che era giunta quasi in Piazza Garibaldi, precisamente in Via Malvasi.
I ladri, al momento dell'arrivo della Polizia, probabilmente stavano contrattando con un ricettatore, al fine di vendere il cellulare, con il quale discutevano animatamente e che si è subito dileguato alla vista degli agenti.
La donna, alla vista dei poliziotti, in sella allo scooter, non ha esitato ad accelerare e ad investire un agente pur di fuggire.
Il complice, un pregiudicato 30enne di nazionalità egiziana, impedito nel fuggire dall’ingessatura all’arto destro, è stato bloccato e trovato in possesso dello smartphone della vittima, a cui è stato restituito.
Il poliziotto investito, ha riportato lesioni guaribili in 10 giorni. Lo scooter sul quale viaggiava la coppia è stato sequestrato penalmente.
La coppia di ladri è stata arrestata, in quanto responsabile dei reati, in concorso tra loro, di furto con strappo, resistenza e lesioni a Pubblico Ufficiale e saranno processati con rito per direttissima.
