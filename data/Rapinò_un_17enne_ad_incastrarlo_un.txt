2016/07/07
Rapinò un 17enne: ad incastrarlo, un tatuaggio sulla mano
Il 7 giugno scorso, il 33enne avvicinò la giovane vittima che camminava in strada e, minacciandola di ferirla con un coltello, s'impossessò del suo portafoglio
Credeva di averla fatta franca, ma quando ha visto gli agenti del Commissariato di Polizia Arenella ha capito subito che la sua libertà era ormai compromessa. Un pregiudicato di 33 anni di Villaricca, il 7 giugno scorso, in Viale Colli Aminei, mentre era a bordo di uno scooter, avvicinò una giovane vittima 17enne che camminava in strada e, minacciandola di ferirla con un coltello, s’impossessò del suo portafoglio, contenente la somma di €.15,00 oltre alla carta bancomat ed i documenti.
La vittima aveva però memorizzato un dettaglio: un tatuaggio, che raffigurava una piccola stella, impresso sulla mano sinistra del rapinatore.
I poliziotti, dopo aver avviato le indagini per identificare l’uomo, solo dopo 48h, avevano un quadro ormai chiaro sulla sua identità, tanto da denunciare l'uomo in stato di libertà per il reato di rapina. Gli agenti, infatti, accertarono che 33enne, seppur sottoposto alla Misura di Prevenzione del Sig. Questore, con il divieto di non allontanarsi dal Comune di Giugliano in Campania, subito dopo il colpo, si era recato al Centro Commerciale Auchan di Mugnano, al fine di utilizzare la carta bancomat senza, però, riuscirci.
Ieri è stata emessa la misura cautelare degli arresti domiciliari nei confronti del 33enne che, stamane, gli agenti gli hanno notificato.