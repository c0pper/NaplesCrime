2016/03/30
Rapine negli appartamenti, anziani sotto tiro a Massa di Somma
Il sindaco del comune vesuviano lancia l'allarme per episodi che si stanno facendo sempre più frequenti. "Facciamo tutti attenzione e aiutiamoci tra di noi"
A Massa di Somma è allarme per il crescente numero di furti e rapine in casa. Soltanto la scorsa notte in due hanno aggredito un 71enne nella sua abitazione, svaligandogli casa.
Nel mirino soprattutto persone anziane e sole. Una situazione così inquietante da muovere persino il sindaco, Antonio Zeno, a manifestare il proprio disappunto sui social.
"Avviso urgente – il messaggio di Zeno – purtroppo questa sera alcuni delinquenti sono entrati all'interno di una abitazione in via Pirandello e per l'ennesima volta, come ormai sta succedendo troppo spesso, hanno rubato effetti personali e oggetti di valore, per di più all'interno dell'abitazione vi era una persona anziana che è stata costretta a non urlare, per fortuna senza uso di violenza". Il sindaco ha quindi sottolineato che i rapinatori sono stati visti a bordo "di un'auto modello Opel Astra, di colore grigio".
Il sindaco ha chiesto di fare "tutti attenzione e aiutiamoci tra di noi. Vi invito a condividere il post e a far girare la notizia".