2016/05/12
Sette rapine a mano armata in supermercati, arrestati: sono tutti minorenni
In quattro (tre minorenni e uno divenuto maggiorenne nel corso dell'indagine), sono ritenuti responsabili di concorso in rapina aggravata e ricettazione
I Carabinieri della Compagnia di Napoli Poggioreale questa mattina hanno eseguito un’ordinanza di custodia cautelare (con il collocamento in comunità) emessa dal G.I.P. presso il Tribunale per i Minorenni di Napoli, su richiesta della locale Procura per i Minorenni, nei confronti di quattro soggetti (tre minorenni e uno divenuto maggiorenne nel corso dell’indagine), ritenuti responsabili di concorso in rapina aggravata e ricettazione.
Secondo la ricostruzione degli inquirenti, sul conto dei quattro indagati sussistono gravi indizi di colpevolezza in ordine a sette rapine a mano armata commesse tra marzo e maggio 2015 a discount ubicati a Napoli, quartiere San Giovanni a Teduccio, e nei comuni di Volla, San Giorgio a Cremano e Cercola.
La capillare capacità di controllare il territorio urbano di competenza da parte dei militari, ha permesso di raccogliere i primi fondamentali elementi indizianti. In particolare, durante un servizio di pattuglia nella zona Poggioreale, un militare, che aveva visionato qualche giorno prima la sequenza di una rapina ripresa dalle telecamere poste a sorveglianza dell’esercizio, osservando un’area parcheggio motocicli ha riconosciuto (notando piccoli dettagli come la leva del freno piegata e la sella strappata) lo scooter utilizzato dai malviventi. Da quel momento l’indagine condotta dai carabinieri, sotto il coordinamento dell’Autorità Giudiziaria, anche con l’ausilio di mezzi tecnici, ha permesso l’identificazione dei quattro e la riconducibilità del gruppo alla commissione seriale di rapine a mano armata.
Le indagini si sono svolte anche con l'ausilio dei social network. L’analisi dei profili e delle fotografie postate dagli indagati (che nei profili facebook si definivano ‘i malesiani’), attraverso la contestualizzazione temporale e visiva, ha fornito agli accertamenti spunti esplorativi e importanti conferme, che hanno rafforzato e consolidato il quadro indiziario.
L’indagine si inserisce in un ampio fronte investigativo sulle rapine a mano armata ai danni di esercizi commerciali portato avanti dai Carabinieri del Nucleo Operativo della Compagnia di Poggioreale, coordinati nelle varie tranches dalla Procura per i Minorenni e dalla Procura Ordinaria di Napoli. Attività che negli ultimi mesi ha permesso complessivamente di scoprire 17 rapine ai danni di esercizi commerciali ubicati a Napoli, Cercola, Portici, San Giorgio a Cremano, Sant’Anastasia e Volla,  ed arrestare, in flagranza di reato ed in esecuzione di misure cautelari, 12 soggetti (tra cui 6 minori).