2017/10/22
Rapina in una farmacia al Corso Vittorio Emanuele: ferito il farmacista
Il rapinatore ha fatto irruzione all'interno del locale, colpendo con il calcio della pistola il farmacista, pur non avendo quest'ultimo opposto resistenza
Ancora una rapina ai danni di una farmacia napoletana, la terza in pochi giorni, è stata messa a segno nel tardo pomeriggio di domenica in Corso Vittorio Emanuele.
Un uomo armato ha fatto irruzione all'interno del locale, colpendo col calcio della pistola e ferendo il farmacista, in quel momento dietro al bancone, pur non avendo opposto resistenza.
A denunciare l'episodio è Federfarma Napoli: "Dopo le rapine subite dalla farmacia Minucci di via Piave e Leone a Santa Maria a Cubito, purtroppo stasera registriamo, oltre la rapina, l’aggressione al collega Lamberti colpito col calcio della pistola, pur non avendo opposto alcuna resistenza. Pur ringraziando Prefetto e Forze dell’Ordine per l’impegno profuso - commenta Michele Di Iorio, presidente di Federfarma Napoli - siamo allarmati dalla recrudescenza della microcriminalità che incide sulla serenità dei colleghi, soprattutto nel garantire il servizio domenicale e notturno".

