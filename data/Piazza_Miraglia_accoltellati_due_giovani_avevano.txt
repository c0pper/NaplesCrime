2016/10/16
Piazza Miraglia, accoltellati due giovani: avevano reagito ad una rapina
Ventidue e 23 anni, sono stati aggrediti nella serata di ieri da due malviventi a volto coperto
Un sabato violento. La giornata di ieri ha registrato numerosi episodi legati ad una movida senza controllo. Il poliziotto investito mentre si trovava ad un posto di blocco in piazza Bellini, i due giovanissimi accoltellati in largo Sermoneta per qualche parola di troppo a due ragazze fidanzate, ma non solo.
In piazza Miraglia due ragazzi, di 22 e 23 anni, sono stati feriti a coltellate dopo l'aggressione ad opera di due malviventi a volto coperto. questi, dei rapinatori, li avevano minacciati perché gli consegnassero ogni oggetto di valore. Alla reazione delle vittime, l'accoltellamento.
Intanto in piazza Municipio sono state fermate dagli agenti della municipale tre moto guidate da ragazzine intorno ai 13 anni. Nessuna di loro aveva la patente, e gli scooter non avevano copertura assicurativa. Una notte particolarmente lunga per gli uomini guidati dal colonnello Ciro Esposito: multati i titolari di 12 locali per occupazione abusiva di suolo pubblico, così come 27 parcheggiatori abusivi.