2017/04/17
"Molestate, picchiate e derubate in pieno centro": lo sfogo di due ragazze
L'aggressione, da parte di tre ragazzi, è avvenuta nei pressi di via Mezzocannone
Paura per due ragazze, molestate, picchiate e quindi derubate tra sabato e domenica nel centro cittadino. Come riportato da Repubblica, una delle due ha raccontato la spaventosa vicenda in un lungo sfogo su Facebook.
L'aggressione è avvenuta mentre le due amiche tornavano a casa dopo la serata fuori. Ad avvicinarle tre ragazzi, nei pressi di via Mezzocannone. "Si sono avvicinati di spalle – scrive la ragazza – poi hanno iniziato a minacciarci”.
"Ci hanno molestato, picchiato e rapinato – racconta sul social network la giovane – Sono provata e amareggiata perché credo che la violenza sia qualcosa di profondamente sporco e tre uomini che assalgono due donne rappresentano per me uno degli stati più infimi e meschini del genere umano. Ragazzi state attenti, qui bisogna avere gli occhi anche dietro la testa” .
Le vittime hanno denunciato quanto successo alle forze dell'ordine, che indagano sulla vicenda.