2019/05/02
Autotrasportatore ferito a colpi d'arma da fuoco, gli sbarrano la strada e lo rapinano di 9mila euro
Violenta rapina, stamane alle 7.30, in via Tiziano a Cardito. L'uomo, che ha reagito a quanto stava accadendo, è stato colpito da almeno un proiettile. Si trova ora al Cardarelli
Una rapina a mano armata si è consumata stamane intorno alle 7.30 a Cardito. La vittima è un autotrasportatore, che è stato ferito pare con un colpo d'arma da fuoco. Gli sono stati sottratti 9mila euro.
L'uomo, 45 anni e incensurato, era alla guida di un automezzo quando è stato bloccato in via Tiziano da una vettura che gli ha sbarrato la strada.
I due occupanti sono a quel punto scesi e lo hanno minacciato per rapinarlo. L'uomo ha reagito, da qui la violenza dei malviventi. Lo hanno sicuramente colpito alla testa - con un pugno o col calcio di una pistola - e gli hanno sparato contro almeno un proiettile.
Appropriatisi dei soldi, i rapinatori sono scappati con la loro vettura.
La vittima si trova all'ospedale Cardarelli di Napoli e le sue condizioni sono al vaglio dei medici. È stato ferito ad una gamba e ha un trauma cranico. Pare non essere in pericolo di vita. Sulla vicenda indaga la polizia del commissariato di Afragola.