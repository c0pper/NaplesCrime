2016/07/09
Posillipo, rapina coppia che stava rincasando: arrestata 35enne
Una donna ha avvicinato in Via Ferdinando Russo una coppia che stava rincasando, al fine di impossessarsi dell'orologio che l'uomo indossava al polso
Una pregiudicata del quartiere 'Decumani' è stata arrestata in flagranza, nella tarda serata di ieri, dagli agenti del Commissariato di Polizia “Posillipo”.
La donna di 35 anni, in qualità di passeggero di uno scooter condotto da un complice, ha avvicinato in via Ferdinando Russo a Posillipo una coppia che stava rincasando, al fine di impossessarsi dell’orologio che l’uomo indossava al polso, del valore di circa 200 euro.
A seguito dell’azione fulminea, ne è nata una colluttazione tra la vittima ed il conducente dello scooter. I due rapinatori sono caduti dal motoveicolo, ma sono riusciti a fuggire a piedi.
L’immediato allarme al 113 ha consentito, alla Sala Operativa della Questura, di far giungere, immediatamente sul posto, la volante del commissariato di Polizia “Posillipo”. Raccolti i primi dati, relativi alle caratteristiche somatiche, nonché all’abbigliamento indossato dai due rapinatori, i poliziotti hanno individuato in via Posillipo, una donna che corrispondeva a quelle stesse descrizioni.
La 35enne, che imbracciava un casco da moto, stava per salire su di un’auto di passaggio, quando gli agenti l’hanno fermata. Il particolare che ha incastrato la donna è stata una canottiera nera, con un vistoso numero 1 sulla schiena, che i poliziotti hanno notato, nascosta all’interno del casco. La 35enne è stata così arrestata, perché responsabile, in concorso con altra persona attivamente ricercata, del reato di rapina e lesioni, e condotta dagli agenti al carcere femminile di Pozzuoli. 
I coniugi, vittime della rapina, sono ricorsi alle cure mediche per contusioni ed escoriazioni guaribili in 7 giorni.
