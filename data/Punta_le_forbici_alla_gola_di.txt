2017/01/28
Punta le forbici alla gola di una studentessa per rapinarla: arrestato extracomunitario
Si tratta di un 22enne del Gambia col permesso di soggiorno scaduto e già arrestato per spaccio di droga
Ventidue anni, del Gambia, un ragazzo è stato arrestato nel pomeriggio di ieri per tentata rapina aggravata. L'extracomunitario avrebbe aggredito una studentessa 22enne di Torre del Greco con lo scopo di farsi consegnare i soldi che aveva con lei.
L'episodio è avvenuto in una traversa di via Carriera Grande. Ha immobilizzato la giovane minacciandola con un paio di forbici, che le puntava alla gola. La polizia ha visto la scena ed è partita all'inseguimento del giovane.
È stato fermato da una pattuglia dell'esercito impegnata tra piazza Garibaldi ed il corso Umberto. Perquisito, aveva con sé le forbici usate per la rapina e una carta bancomat di cui non ha saputo giustificare la provenienza.
Già arrestato per spaccio e con il permesso di soggiorno scaduto lo scorso giugno, è stato messo nuovamente in manette e condotto nel carcere di Poggioreale.