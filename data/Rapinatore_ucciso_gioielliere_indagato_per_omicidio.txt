2018/02/11
Rapinatore ucciso, gioielliere indagato per omicidio colposo
La Procura di Napoli Nord non ha emesso, al momento, misure cautelari nei suoi confronti
Il gioielliere che ieri sera a Frattamaggiore ha ucciso a colpi di pistola Raffaele Ottaiano, uno della banda di rapinatori che avevano preso d'assalto il suo negozio, è indagato per omicidio colposo.
Al momento la Procura di Napoli Nord non ha emesso misure cautelari nei suoi confronti.
Nel frattempo prosegue la caccia ai complici del rapinatore morto: indagini, posti di blocco e controlli, alla ricerca di altri due componenti del commando che ieri sera ha tentato la rapina finita poi tragicamente. Oltre ai tre rapinatori a bordo di scooter, nei pressi della gioielleria è stata notata una quarta persona che parlava al cellulare. 
Uno dei componenti della banda, un 28enne di Crispano pregiudicato per reati contro il patrimonio, è stato prontamente arrestato ieri sera da un poliziotto libero da servizio, intervenuto sul posto.