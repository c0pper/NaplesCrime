2016/08/14
Baby gang in agguato: le nuove vittime sono i cacciatori di Pokémon
Il fenomeno Pokémon Go in città sta portando alla luce un contraltare: la nascita di bande il cui obiettivo sono i cellulari dei videogiocatori
Cacciatori di cacciatori di Pokémon. I due giovani rapinatori arrestati ieri per i loro colpi all'interno della villa Comunale avevano un obiettivo preciso: coloro che giocavano con i propri smartphone al noto videogame del momento.
La ragione è semplice: Pokémon Go deve essere giocato all'aperto, perché appunto si possano trovare i piccoli mostri disseminati per la città. Un'occasione perfetta per i malintenzionati che – sfruttando la loro distrazione – possono avventarsi su facili prede.
L'esempio del colpo tipico dei ragazzini messi in manette ieri è quello del 30 luglio scorso. Un 16enne di Frattaminore se li è visti accanto giusto in tempo per reagire e proteggere il cellulare, ma ne ha "guadagnato" due coltellate a braccio e gluteo.
La piccola baby gang è stata sgominata, ma le forze dell'ordine proseguono a tenere alta l'attenzione sulla villa Comunale: il caso dei "cacciatori di cacciatori di Pokémon" potrebbe non essere isolato.