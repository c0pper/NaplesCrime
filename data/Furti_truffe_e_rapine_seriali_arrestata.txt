2018/11/08
Furti, truffe e rapine seriali: arrestata la banda che terrorizzava il nolano
Si tratta di tre pluricensurati di 47, 41 e 28 anni identificati attraverso alcune immagini di sicurezza
La compagnia di Nola dei carabinieri stamani ha eseguito un'ordinanza di misura cautelare in carcere per tre persone – 47, 41 e 28 anni – pluricensurati e residenti nell'Agro nolano.
Sono ritenuti responsabili in concorso tra loro dei reati di rapina e furto aggravati. Le indagini sono state condotte dai carabinieri della stazione di Palma Campania, e sono partite da un furto in abitazione avvenuto agli inizi di febbraio 2018.
Le immagini di alcuni sistemi di videosorveglianza hanno reso possibile identificare i tre presunti autori del colpo.
Durante le investigazioni è peraltro emerso che gli indagati avrebbero commesso altri episodi analoghi, tra i quali anche un furto di generi alimentari in un supermercato a Nola, uno di telefoni cellulari all'interno di un negozio di informatica di Marigliano, uno di biciclette parcheggiate in strada a Saviano, nonché due rapine (una non riuscita) ai danni di altrettante coppiette appartate nei pressi di Marigliano e varie tentate truffe dello specchietto.