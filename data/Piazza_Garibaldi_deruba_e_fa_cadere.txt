2016/07/04
Piazza Garibaldi: deruba e fa cadere turista incinta, arrestato 33enne
L'uomo, di nazionalità tunisina, ha preso di mira tre turiste argentine nei pressi della Stazione Centrale di Napoli. Notato da alcuni commercianti della zona, dopo un primo tentativo di fuga è stato bloccato dalla Polizia
Gli agenti della sezione “Volanti” dell’U.P.G., collaborati dagli agenti del Commissariato di Polizia “San Giovanni-Barra”, hanno arrestato un 33enne di nazionalità tunisina, responsabile del reato di rapina impropria.
L'uomo ha preso di mira tre turiste argentine, in Piazza Garibaldi, nei pressi della Stazione Centrale di Napoli. Approfittando di una sosta delle donne, una delle quali incinta al 6° mese di gravidanza, si è impossessato del telefono cellulare custodito nello zaino che la vittima indossava. Per guadagnarsi la fuga, il 33enne ha strattonato la donna incinta, facendola cadere a terra.
La scena è stata notata da alcuni commercianti della zona, che sono subito corsi in soccorso delle due donne, riuscendo a bloccare il rapinatore. Pur di fuggire, però, quest'ultimo si è strappato la t-shirt che indossava, liberandosi così dalla presa.
Vistosi braccato, l'uomo è riuscito a dare ad un complice, che si è subito dileguato, lo smartphone di cui si era impossessato. Il 33enne è stato bloccato ed arrestato dalla Polizia e condotto presso la casa circondariale di Poggioreale.
