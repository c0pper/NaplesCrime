2020/10/04
Conflitto a fuoco con la polizia, morto rapinatore di 17 anni
Arrestato un suo complice di 18 anni. La tragedia è avvenuta stamattina in via Duomo
Stamattina un rapinatore di 17 anni è morto, a Napoli, in un conflitto a fuoco con la polizia. Un suo complice, di 18 anni, è stato arrestato. Pare che questi sia stato ferito e condotto in ospedale, mentre il primo è morto sul colpo. Secondo le prime notizie, un equipaggio dei Falchi era intervenuto in via Duomo (zona via Marina) per sventare una rapina a mano armata ai danni degli occupanti di un'auto. La situazione è quindi degenerata fino al tragico epilogo.
I due giovani a bordo di uno scooter avevano bloccato un'auto e armati di pistola stavano rapinando le tre persone a bordo. Sul posto è intervento un equipaggio dei Falchi della polizia. Nel corso dell'intervento, uno dei due rapinatori, il 17enne, è rimasto ucciso da un colpo di pistola mentre l'altro, un 18enne è stato arrestato. Entrambi erano già conosciuti alle forze dell'ordine. L'arma utilizzata per la rapina è stata sequestrata e lo scooter utilizzato è risultato rubato.
Non sono state rese note le generalità della vittima. Le vittime della rapina sono state sentite in questura per ricostruire la dinamica dei fatti.