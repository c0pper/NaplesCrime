2018/10/11
Violenta rapina al Centro Direzionale, extracomunitario in manette
Si tratta di un 36enne del Senegal già noto alle forze dell'ordine
Trentasei anni, senegalese e già noto alle forze dell'ordine, è stato arrestato dalla polizia e dovrà rispondere dei reati di rapina, lesioni e minacce. Si trova al momento in carcere a Poggioreale.
L'episodio che l'ha visto protagonista è avvenuto la scorsa notte al Centro Direzionale di Napoli. L'extracomunitario si è avvicinato ad un uomo e gli ha rapinato lo smartphone e i soldi che aveva con sé per poi scappare.
La vittima ha denunciato il fatto alla polizia, dando agli agenti l'Id del telefonino utile a rintracciarlo con il gps. Il rapinatore in effetti aveva lasciato acceso lo smartphone: è stato individuato e raggiunto a piazza Garibaldi.
Sia i soldi che il cellulare sono stati restituiti alla vittima, costretta peraltro a ricorrere a cure mediche per lesioni riportate nella violenta rapina.