2016/11/22
Il tempo di un gelato, poi la paura: fidanzatini minacciati e rapinati
È accaduto in via Vittorio Emanuele III a Frattamaggiore. La coppia è stata avvicinata da due uomini a bordo di uno scooter grigio
Due fidanzatini di 16 anni vittime di una rapina. È accaduto in via Vittorio Emanuele III a Frattamaggiore. La coppia, dopo una sosta in gelateria, è stata avvicinata da due uomini a bordo di uno scooter grigio.
Il passeggero, col viso coperto da casco integrale, ha estratto la pistola dalla tasca del giubbino puntandola al viso della ragazza e chiedendo ai fidanzatini di consegnare quanto avevano addosso.
Il bottino: la borsa di lei con all'interno lo smartphone e trenta euro, il portafogli di lui contenente circa cinquanta euro, ed il telefono cellulare. Poi, per i due malviventi, la fuga a tutta velocità in direzione della stazione ferroviaria. Le indagini sono in corso.