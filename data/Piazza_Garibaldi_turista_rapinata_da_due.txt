2020/08/15
Piazza Garibaldi, turista rapinata da due uomini a bordo di uno scooter
La Polizia ha arrestato uno dei due dopo un tentativo di fuga
Nel pomeriggio di venerdì i Nibbio dell’Ufficio Prevenzione Generale, durante il servizio di controllo del territorio, sono intervenuti in piazza Garibaldi per la segnalazione di due persone a bordo di uno scooter che avevano rapinato una turista del suo cellulare.
I poliziotti hanno rintracciato in corso Garibaldi i due uomini i quali, alla loro vista, hanno prima accelerato la marcia e poi abbandonato il motoveicolo per tentare la fuga a piedi in via della Maddalena, dove uno dei due è stato bloccato mentre il complice è riuscito a dileguarsi.
Un 39enne napoletano con precedenti di polizia è stato pertanto arrestato per rapina aggravata nonché denunciato per porto di armi od oggetti atti ad offendere, poiché trovato in possesso di un coltello con una lama della lunghezza di 6 cm. Inoltre, il veicolo è stato sequestrato e il cellulare restituito alla vittima.
