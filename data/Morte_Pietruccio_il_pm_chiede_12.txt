2019/09/23
Morte Pietruccio, il pm chiede 12 anni di reclusione per Luigi Del Gaudio
È il presunto rapinatore il cui "colpo" avrebbe causato l'infarto che ha ucciso il noto commerciante della Pignasecca
Dodici anni di reclusione. È quanto il pm Rosa Volpe ha chiesto per Luigi Del Gaudio, il 46 enne accusato di aver provocato la morte del salumiere Antonio Ferrara detto Pietruccio, colpito da infarto durante una rapina che sarebbe stata perpetrata dallo stesso Del Gaudio.
Il commerciante, 64 anni, era molto noto nella zona della Pignasecca. L'imputato, armato di pistola giocattolo, è accusato di aver fatto irruzione nella salumeria il 7 dicembre del 2018 armato di una pistola giocattolo. Pietruccio reagì d'istinto, per poi morire d'infarto pochi minuti dopo. Quattro giorni dopo il 46 enne si consegnò alle forze dell'ordine con un alibi che fu contraddetto dagli inquirenti, fino alla sua confessione.
Il reato contestato a Del Gaudio è tentata rapina e omicidio colposo. La sentenza è prevista per il 23 ottobre prossimo.