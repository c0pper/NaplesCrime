2015/10/06
Si fingono clienti di un bar, scatta la rapina: incastrati da un video
Il colpo a Cercola lo scorso 16 dicembre scorso. Grazie alle indagini, si è risaliti ai due responsabili ora nel carcere di Secondigliano per altri procedimenti penali
Prima si fingono clienti del bar, poi rapinano proprietario e clienti minacciando tutti con la pistola. È accaduto a Cercola il 16 dicembre scorso. I carabinieri del luogo hanno scoperto che i responsabili della rapina, un 36enne di Caivano e un 24enne napoletano, sono finiti in carcere per altri procedimenti penali.
La sequenza della rapina fu ripresa dalle telecamere dell'esercizio. Dalle immagini si vede chiaramente i due entrare nel bar fingendosi clienti, ordinare una birra e appena finito di bere, uno dei due estrarre rapidamente una pistola semiautomatica, mettere il colpo in canna e, con il complice, rapinare l'incasso e i clienti in quel momento nell'esercizio.
Attraverso l'acquisizione delle immagini, le indagini e i riscontri, i carabinieri della Tenenza di Cercola hanno identificato i due responsabili ed eseguito all'interno del Centro Penitenziario di Napoli Secondigliano l'ordinanza di custodia cautelare in carcere, emessa dal Gip del Tribunale di Nola su richiesta della locale Procura.