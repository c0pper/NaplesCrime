2018/01/26
Rapinati dell'auto e poi investiti per una graffa: notte da incubo per una comitiva
L'episodio è avvenuto tra Villaricca e Mugnano. Avvertito il 112, i carabinieri sono riusciti a bloccare il responsabile del "colpo"
Notte di terrore, tra Villaricca e Mugnano, per una gruppo di amici. Sono stati derubati dell'auto e poi investiti dal malvivente che se ne era impossessato.
I ragazzi avevano parcheggiato la loro Fiat 500 nei pressi di una cornetteria, per concludere con una graffa la loro serata tra amici. In auto era rimasta una ragazza della comitiva. Lontano dagli occhi degli altri, le si è avvicinato un malvivente: l'ha minacciata con un punteruolo e costretta a scendere.
A quel punto sono intervenuti il fidanzato e l'amico – il titolare del mezzo – per fermare il ladro, che li ha però investiti nella rocambolesca fuga.
I carabinieri, avvertiti al 112, sono subito intervenuti. Dopo un breve inseguimento hanno raggiunto il ladro, bloccato dopo un breve tratto percorso a piedi su Corso Italia di Mugnano. L'accusa per lui è rapina aggravata e lesioni personali.