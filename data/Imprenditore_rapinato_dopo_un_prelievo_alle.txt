2017/11/27
Imprenditore rapinato dopo un prelievo alle Poste: sparato un colpo in aria
La rapina si è consumata in via Petrarca. I banditi sono fuggiti a bordo di due scooter
Una rapina ai danni di un imprenditore napoletano, titolare di una ditta di pubblicità, si è consumata nel tardo pomeriggio in via Petrarca.
Dopo aver prelevato 3000 euro alle Poste Centrali, in Piazza Matteotti, l'uomo si è diretto in motorino verso casa, ma, giunto nei pressi della sua abitazione, è stato costretto a fermarsi e, sotto la minaccia di una pistola, a consegnare lo zainetto dove aveva custodito il denaro.
L'imprenditore - come riferisce l'Ansa - è stato con ogni probabilità seguito dai banditi, tre giovani a bordo di due scooter, poi fuggiti dopo la rapina. Nel corso dell'azione è stato sparato anche un colpo di pistola in aria, risultato essere a salve.
Sull'accaduto indaga la Polizia.
 