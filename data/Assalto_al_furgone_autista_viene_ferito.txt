2016/07/29
Assalto al furgone: autista viene ferito con il calcio della pistola
L'episodio si è verificato in via Hugo Pratt a Secondigliano. I malviventi hanno aspettato che l'uomo effettuasse la consegna per rapinarlo prima che risalisse a bordo del mezzo
Un 51enne è stato picchiato e ferito con il calcio di una pistola mentre stava effettuando il suo turno di lavoro a bordo di un furgoncino per la consegna di fustini di olio.
La vicenda è accaduta in via Hugo Pratt a Secondigliano. La vittima è stata prima malmenata e strattonata, poi i malviventi hanno tentato di rubargli il furgone. A quel punto, il 51enne, nonostante i ladri avessero messo in moto il veicolo per fuggire, è riuscito ad afferrare il portellone sul retro del furgone che era rimasto aperto e a salire dentro il mezzo scatenando la rabbia dei suoi aggressori.
Nel secondo assalto, uno dei malviventi ha infierito sulla testa e sul volto della vittima con il calcio di una pistola con la quale ha anche sparato contro l'uomo. Per fortuna l'arma era a salve.
La vittima è stata accompagnata al Loreto Mare. Sulla vicenda indagano i carabinieri.