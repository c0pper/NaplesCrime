2018/12/07
Salumiere morto alla Pignasecca, la rabbia del quartiere
È caccia all'uomo che ha tentato una rapina nella salumeria Pietruccio, nel corso della quale il titolare ha perso la vita per infarto. Presto una fiaccolata in memoria di Antonio Ferrara
È caccia all'uomo in città, dopo che Antonio Ferrara – noto esercente di via Pignasecca – è morto in seguito all'infarto sopraggiunto nel corso di una rapina subita nella sua salumeria, "Pietruccio".
Il rapinatore è entrato da solo, con il volto travisato da un cappuccio e dagli occhiali da sole: a fornirne la descrizione sono stati alcuni testimoni oculari, di passaggio nella zona antistante la stazione della Cumana di Montesanto proprio intorno alle 20, che l'hanno visto scappare verso Montesanto.
Secondo la ricostruzione degli inquirenti, il rapinatore è entrato nel negozio armato di pistola mentre Ferrara stava per chiudere l'esercizio. Ha chiesto tutto l'incasso della giornata, ma il titolare ha rifiutato provando a far ragionare il malvivente. Quando gli animi si sono accesi Antonio Ferrara ha avvertito il malore. Un attacco cardiaco che lo ha stroncato immediatamente.
A trasportarlo al vicino ospedale Pellegrini sono stati un altro commerciante e suo fratello, ma è arrivato nel nosocomio già morto.
Ne l quartiere monta la rabbia per quanto accaduto. La vittima era uno dei commercianti storici della Pignasecca, con una bottega lì ormai da oltre un secolo. Stamane conoscenti, passanti e commercianti vicini si sono fermati davanti alla saracinesca chiusa del suo negozio per lasciare un biglietto, accendere una candela, raccogliersi in silenzio nel lutto. Antonio era conosciuto da tutti per la sua disponibilità e cordialità. In segno di rispetto e partecipazione al dolore della famiglia, oggi è stato annullato il concerto previsto in piazzetta Carafa, e nei prossimi giorni si terrà una fiaccolata.
Intanto vanno avanti le indagini, dirette dalla sezione antirapina della Squadra Mobile di Napoli. Sono al vaglio le registrazioni delle telecamere di videosorveglianza installate in zona. I Quartieri Spagnoli sono passati al setaccio in cerca di una pista che possa portare al malvivente.











        Morto salumiere nella Pignasecca (Foto De Cristofaro)      


























