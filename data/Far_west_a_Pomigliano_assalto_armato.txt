2017/07/14
Far west a Pomigliano, assalto armato ad un portavalori
I malviventi sono riusciti ad impossessarsi del bottino, intimidendo le guardie giurate con alcuni colpi esplosi in aria. Si indaga: verranno visionate le registrazioni della videosorveglianza
I rapinatori avevano probabilmente pianificato tutto nei minimi dettagli. Il colpo è avvenuto stamattina a Pomigliano d'Arco, in località Paciano: armati, hanno assalito un furgone portavalori delle Poste portando via quanto stesse trasportando.
Avevano il volto coperto ed hanno esploso alcuni colpi d’arma da fuoco per intimidire le guardie giurate. Al momento non si conosce né l’entità di quanto portato via, né l'identità dei rapinatori.
Indagano sulla vicenda i carabinieri della compagnia di Castello di Cisterna. Probabile possano rendersi utili le immagini registrate dalle telecamere installate in zona. La strada è stata a lungo chiusa per permettere si effettuassero i rilievi del caso.