2018/06/02
Minorenni terrorizzano e rapinano un anziano pensionato: arrestati
Il fatto è avvenuto all'esterno di un ufficio postale di Pozzuoli. I Carabinieri hanno fermato i due ragazzini poco dopo
Erano circa le 7 del mattino quando un anziano signore di Giugliano in Campania si trovava in fila fuori dall’ufficio postale di piazza San Massimo a Pozzuoli. All’improvviso alle sue spalle sono arrivati in sella a uno scooter 2 ragazzi, che lo hanno minacciato con una pistola giocattolo senza il tappo rosso, terrorizzato e poi rapinato di 15 euro, prima di darsi alla fuga.
I Carabinieri dell’aliquota radiomobile della compagnia di Pozzuoli, già di pattuglia sul territorio, hanno però raccolto la segnalazione arrivata alla centrale operativa e hanno bloccato i malfattori, mentre fuggivano a bordo dello scooter verso Monteruscello.
I militari li hanno identificati come i responsabili della rapina avvenuta poco prima e tratti in arresto. Sono entrambi di Pozzuoli: uno ha 16 anni ed è incensurato, l’altro ne ha 15 ed è già noto alle forze dell'ordine.
I due minorenni dovranno rispondere di rapina aggravata e ricettazione in concorso, poiché lo scooter che utilizzavano è risultato provento di furto.
Dopo le formalità, sono stati accompagnati presso il centro di prima accoglienza dei Colli Aminei. Sono stati posti sotto sequestro la pistola, uno scaldacollo, un casco, 2 berretti e 2 kefiah usati per coprire il viso.
La refurtiva è stata recuperata e restituita al malcapitato.