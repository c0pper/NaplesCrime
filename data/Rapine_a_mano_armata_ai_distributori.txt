2019/11/08
Rapine a mano armata ai distributori di carburante: arrestato un 35enne
L'arrestato è accusato di aver messo a segno 4 rapine a mano armata in 3 distributori di carburante a Casalnuovo e Sant’Anastasia nell'agosto scorso
I Carabinieri della compagnia di Castello di Cisterna hanno arrestato, su ordinanza di custodia cautelare in carcere per rapina aggravata emessa dal G.i.p. del Tribunale di Nola, su richiesta della locale Procura, un 35enne del luogo.
L'arrestato è accusato di aver messo a segno 4 rapine a mano armata in 3 distributori di carburante a Casalnuovo e Sant’Anastasia tra il 14 e il 17 agosto: uno è stato preso di mira due volte in due giorni. Il provento dei colpi è stato di oltre 2mila euro.
Il modus operandi delle rapine non è cambiato mai: di notte, a ridosso dell’orario di chiusura dei distributori, a volto coperto, impugnando un pistola.
Estrapolando le immagini di videosorveglianze pubbliche e private, i militari hanno recuperato foto da banche dati e social network e sentito testimoni, finché sono arrivati al 35enne, individuato anche grazie ad un problema ad un braccio che l'uomo, dopo essere rimasto vittima di un agguato, non riusciva più a stendere bene. In una delle foto “postate” sul suo profilo social, il 35enne aveva alcuni degli abiti indossati nelle rapine. 
I Carabinieri, inoltre, sono riusciti a sventare un quinto colpo, il 20 agosto scorso, a Casalnuovo, mentre tenevano sotto controllo il 35enne, fuggito abbandonando l’auto provento di furto su cui si muoveva, poi sequestrata dai militari. L'uomo è ora in carcere. 