2022/03/26
Rapina a mano armata, poi la fuga a tutta velocità e l'incidente con la polizia: arrestati
I due malviventi in sella, di 26 e 24 anni, sono finiti in manette
Nella serata di mercoledì 23 marzo in via Consalvo la polizia ha tratto in arresto per tentata rapina aggravata, porto di arma clandestina e del relativo munizionamento, ricettazione, resistenza a pubblico ufficiale e danneggiamento di beni della pubblica amministrazione M.O., e D.E., di 26 e 24 anni.
I due, in sella ad un motociclo Honda SH 300 di colore nero, dopo aver tentato una rapina a mano armata ai danni del gestore di un distributore di carburante in corso Europa, si sono dati alla fuga ma sono stati intercettati da una pattuglia.
Al termine di un lungo inseguimento, nel corso del quale i fuggitivi hanno effettuato numerose manovre pericolose che hanno messo a repentaglio l’incolumità propria, degli operatori e di passanti, sono stati raggiunti e bloccati in via Consalvo, dopo aver impattato violentemente contro un’altra auto di servizio sopraggiunta dalla direzione opposta.
L’immediata perquisizione a loro carico ha consentito di rinvenire una pistola semiautomatica marca Beretta modello Short calibro 9 con matricola abrasa, con 6 cartucce.