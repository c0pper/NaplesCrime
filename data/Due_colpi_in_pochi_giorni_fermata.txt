2016/02/25
Due colpi in pochi giorni: fermata la banda dei rapinatori di supermercati
La prima è avvenuta lo scorso 17 febbraio in un discount di Via Risorgimento, l'altra presso un altro piccolo supermercato di Via Paolo della Valle
Gli agenti della Polizia di Stato del Commissariato Dante hanno fermato nelle scorse ore tre pregiudicati in quanto gravemente indiziati di aver commesso due rapine: una lo scorso 17 febbraio alle 15,40 circa presso un discount di Via Risorgimento e l’altra, due giorni fa, verso la stessa ora presso un altro piccolo supermercato di Via Paolo della Valle.
Le telecamere di sicurezza interna ed esterna di entrambi gli esercizi commerciali hanno ripreso ambedue le rapine e grazie all’identificazione dell’autovettura, i poliziotti sono riusciti a bloccare i tre malviventi con ancora in tasca i soldi della seconda. In Via Nabucco sono stati infatti intercettati a bordo della Fiat Stilo utilizzata per le due rapine, inseguiti, raggiunti, perquisiti e subito condotti in Commissariato.
I tre, dopo aver ammesso le loro responsabilità, sono stati portati nel carcere di Poggioreale.