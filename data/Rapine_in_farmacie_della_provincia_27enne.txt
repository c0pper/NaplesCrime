2018/05/28
Rapine in farmacie della provincia: 27enne in manette
Rintracciato grazie alle immagini delle telecamere di sorveglianza delle farmacie di Caivano e Crispano dove aveva messo a segno i colpi
Era diventato il terrore delle farmacie di Caivano e Crispano. Era questa la sua “specializzazione” che l'aveva portato a mettere a segno ben cinque colpi tra novembre 2017 ed aprile 2018. Con l'accusa di rapina aggravata, sequestro di persona, detenzione e porto abusivo di arma è stato arrestato un 27enne di Crispano. Ad eseguire l'arresto, ordinato dal Gip del tribunale di Napoli Nord, sono stati i carabinieri della stazione di Caivano che hanno stretto le manette al giovane poche ore fa.
L'indagine, coordinata dalla procura locale, ha permesso di risalire all'identità del rapinatore grazie alle telecamere di videosorveglianza delle farmacie. Le immagini hanno ritratto soprattutto i tatuaggi del rapinatore proprio mentre brandiva l'arma grazie alla quale riusciva a farsi consegnare i bottini. Grazie a questi è stato possibile rintracciarlo e stringergli le manette ai polsi.