2019/05/05
Rapina in un centro scommesse: arrestato 39enne
Il fatto è accaduto nella zona di Miano
Gli agenti della Polizia di Stato del Commissariato Arenella hanno arrestato un 39enne napoletano per i reati di furto e rapina aggravata.
I poliziotti, dopo un’accurata attività investigativa posta in essere a seguito di una rapina avvenuta nella tarda mattinata di venerdì ai danni di un centro scommesse di via Nuova San Rocco, sono riusciti a rintracciare il 39enne presso il proprio domicilio.
Da un controllo effettuato, gli agenti hanno rinvenuto l’autovettura utilizzata e precedentemente rubata, la felpa indossata dall’uomo durante la rapina e l’arma utilizzata, rivelatasi poi una scacciacani, occultata in uno straccio dentro un pneumatico abbandonato.
L'uomo è stato condotto in ufficio ed al termine degli adempimenti di rito, è stato accompagnato presso la Casa Circondariale di Napoli Poggioreale.
