2022/06/22
Rapinato del Rolex, Auteuil minimizza: "Può succedere ovunque nel mondo"
L'attore francese ha raccolto la solidarietà del sindaco e dell'assessore Armato
A Daniel Auteuil sono arrivate le scuse del Comune di Napoli. Il noto attore francese di origini algerine, in scena al teatro Mercadante con Déjeuner en l'air per il Campania Teatro Festival, era stato rapinato del suo orologio prezioso.
Il sindaco di Napoli Gaetano Manfredi e l'assessore al Turismo Teresa Armato hanno espresso nei suoi riguardi “massima solidarietà, personale e della città”.
Auteuil ha ringraziato “per la vicinanza e l'affetto dimostrato dal sindaco, dall'amministrazione e dall'intera città”, e pare che l'artista abbia anche minimizzato la vicenda sottolineando che episodi del genere possano capitare ovunque nel mondo, soprattutto nelle grandi città.
L'assessore Armato lo ha raggiunto infine al Mercadante, dove gli ha consegnato uno degli orologi Swatch della sua collezione, con immagini di Napoli, che l'attore pare abbia particolarmente apprezzato.