2016/06/29
Rapinano paninoteca e aggrediscono il titolare a bottigliate: arrestati
Si sono scagliati con violenza contro l'esercente con minacce e colpi di bottiglia in testa per farsi consegnare l'incasso, colpendolo poi ancora una volta prima di scappare. Riconosciuti e arrestati
In due hanno aggredito il titolare di una paninoteca, situata nella zona collinare di Napoli, per rapinargli l'incasso di 1500 euro.
E' accaduto nella notte tra venerdì e sabato scorso, nel locale c'erano ancora clienti, intenti a consumare qualcosa stazionando sul marciapiede di fronte all'esercizio. I balordi, incuranti della presenza della gente, si sono avvicinati, poi uno dei due è entrato nell’esercizio spostando con violenza il banco della rosticceria. Con in mano una bottiglia vuota, si è avvicinato al titolare (che aveva i soldi dell’incasso della serata addosso, circa 1.500 euro) e gli ha intimato di consegnare il denaro.Il malvivente non si è fermato alle minacce e ha colpito l'uomo con una bottigliata in testa. 
Intanto il complice, rimasto dalla parte del bancone lato strada, ha continuato ad urlare minacce all'esercente. Non pago, prima di andarsene, il rapinatore ha colpito ancora una volta alla testa la vittima prima di allontanarsi.
Denunciato l’accaduto ai carabinieri della compagnia Vomero, sono partite immediate le indagini. I militari hanno subito raccolto tutti gli elementi possibili, e acquisito le immagini registrate dalle telecamere poste a sorveglianza della paninoteca. Così, in poche ore, i carabinieri avevano già individuato alcuni sospettati. Perquisendo il loro domicilio, poi, hanno trovato l’abbigliamento corrispondente a quello indossato dai rapinatori. Una volta messi insieme tutti i fatti fortemente indizianti, sotto il coordinamento dell’autorità giudiziaria partenopea, è scattato il riconoscimento di persona da parte della vittima, che ha confermato i sospetti.
I due presunti rapinatori sono stati sottoposti a fermo di indiziato di delitto, si tratta di un 41enne e un 45enne, entrambi napoletani e già noti alle forze dell'ordine. Sono in corso indagini in corso per verificare se i due abbiano commesso altri ‘colpi’ simili.