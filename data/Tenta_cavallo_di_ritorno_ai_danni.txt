2019/08/14
Tenta "cavallo di ritorno" ai danni di un extracomunitario: arrestato
In manette, per aver rubato il borsello ad un cittadino dello Sri Lanka e aver provato ad estorcergli 300 euro, un 46enne incensurato
Aveva rubato il borsello ad un cittadino dello Sri Lanka, per poi contattarlo e chiedergli 300 euro come “cavallo di ritorno”. È quanto è costato l'arresto ad un incensurato 46enne del quartiere Avvocata. Dovrà rispondere di estorsione, ricettazione e riciclaggio.
La vittima, prima di consegnare la somma, ha denunciato la cosa ai carabinieri della stazione di Napoli Stella. I militari hanno così organizzato un incontro in piazza Cavour con l'estorsore, così da incastrarlo. Avvenuto lo scambio tra vittima e 46enne, sono intervenuti mettendolo in manette.
Le accuse di ricettazione e riciclaggio si devono ai controlli effettuati sul motociclo sul quale era arrivato all'appuntamento. È risultato rubato nel settembre dello scorso anno nel quartiere Marianella, con targa abbinata ad un altro veicolo.