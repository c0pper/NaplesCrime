2021/08/30
A tutta velocità in scooter alla vista della polizia: era un rapinatore
F.D.R., 50enne oplontino con precedenti di polizia, è stato sottoposto a fermo per rapina aggravata
A Torre del Greco, la polizia del commissariato locale ha arrestato un uomo per rapina.
Gli agenti nel transitare nei pressi della rotonda Sant’Antonio, hanno notato un uomo in sella ad uno scooter che procedeva contromano e a forte velocità in direzione Torre Annunziata. Questi, alla loro vista, ha accelerato la marcia facendo perdere le proprie tracce.
I poliziotti, grazie alle immagini del sistema di videosorveglianza cittadino del Comune di Torre Annunziata, hanno individuato e rintracciato il conducente il quale ha ammesso di aver utilizzato quello stesso scooter per commettere due rapine ad altrettante farmacie di Torre Annunziata il 25 e il 26 agosto scorso nel corso delle quali, armato di pistola, si era fatto consegnare gli incassi. Inoltre, gli operatori hanno rinvenuto, nell'abitazione dell'uomo, una pistola priva di tappo rosso con 50 cartucce a salve di cui 16 inserite nel caricatore e diversi capi di abbigliamento e un casco corrispondenti a quelli utilizzati per commettere le rapine.
F.D.R., 50enne oplontino con precedenti di polizia, è stato sottoposto a fermo per rapina aggravata che oggi è stato convalidato dall’Autorità Giudiziaria che ha disposto per l'indagato la custodia cautelare in carcere.