2018/11/30
Dodici rapine in tre anni, la risposta della Polizia: "Non eravamo in ritardo"
Il sindacato di Polizia Coisp risponde al titolare di un tabacchi di Afragola, protagonista di un servizio di Striscia la Notizia, che lamentava forti ritardi negli interventi: "Siamo arrivati dopo 60 secondi"
Lo scorso 23 novembre venerdì nella città di Afragola alcuni malviventi hanno consumato l’ennesima rapina in pregiudizio di un esercizio commerciale, nel caso specifico un tabaccaio vittima di ben 12 eventi criminosi negli ultimi anni. La vicenda ultima è stata oggetto di un
reportage da parte della troupe di “Striscia la notizia”; nel corso del servizio emergeva che la pattuglia della Polizia di Stato interveniva con un ritardo di quasi un’ora e mezzo.
Sulla vicenda è intervenuto Giuseppe Raimondi, Segretario Generale Provinciale del Sindacato di Polizia Coisp, il quale ha dichiarato: “Esprimiamo la massima solidarietà all’esercente il quale dopo tante rapine subite manifesta forte scoramento. Non possiamo però tollerare ulteriormente che puntualmente sembrerebbe che la colpa debba ricadere sulle donne e gli uomini della Polizia di Stato e di tutto il Comparto in generale. Tutti i telespettatori hanno inteso che la Polizia nonostante una distanza di appena 300 metri dal luogo del reato sia intervenuta dopo 90 minuti; assolutamente niente di più falso, per quanto di nostra conoscenza. Per fortuna tutta l’attività è trasparente, lasciamo traccia ovunque. Nel caso di specie in un territorio vastissimo, l’intervento era effettuato nel giro di 60 secondi al massimo dalla chiamata per essere poi concluso successivamente”.
“ Siamo stanchi", prosegue Raimondi. "Invitiamo il Questore di Napoli ad approfondire la vicenda dando risposte forti, chiarendo i fatti e valutando anche la possibilità di tutelare nelle sedi opportune le donne e gli uomini in divisa che quotidianamente operano in realtà
molto complicate". 