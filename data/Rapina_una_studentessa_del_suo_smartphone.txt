2019/10/27
Rapina una studentessa del suo smartphone, arrestato 32enne
Fondamentali per la sua cattura si sono rivelati la descrizione fornita dalla vittima e l'esame di alcuni filmati ripresi da telecamere di videosorveglianza
A Pomigliano d'Arco un 32enne del luogo già noto alle forze dell'ordine è stato arrestato per aver rapinato una studentessa.
A metterlo in manette sono stati i carabinieri della locale stazione. La ragazza, 25enne del posto, è stata rapinata la sera del 21 ottobre scorso: un uomo l'ha minacciata e si è impossessato del suo smartphone.
Le indagini hanno portato ad individuare il 32enne come autore della rapina e a sottoporlo a fermo. I militari sono andati a prenderlo a casa, dove per altro hanno sequestrato gli indumenti che si ritiene indossasse al momento della rapina.
Fondamentali si sono rivelati la descrizione fornita dalla vittima e l'esame di alcuni filmati ripresi da telecamere di videosorveglianza installate in zona. Il 32enne è stato condotto in carcere, a Poggioreale.