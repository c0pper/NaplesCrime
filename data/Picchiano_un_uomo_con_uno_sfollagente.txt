2016/01/27
Picchiano un uomo con uno sfollagente: gli aggressori hanno 17 anni
I govanissimi rapinatori hanno colpito l'uomo che si è rifiutato di dare loro il borsello. Bloccati e arrestati, sono ritenuti responsabili di tentata rapina aggravata e lesioni personali
Tentata rapina aggravata e lesioni personali, queste le accuse per due diciassettenni arrestati dagli agenti della Polizia di Stato dell’Ufficio Prevenzione Generale e del Commissariato Vicaria – Mercato. I due minori sono stati anche denunciati per porto di oggetti atti ad offendere e, uno di loro, per guida senza patente.
Il tentativo di rapina è avvenuto in Via Genova verso le 23.00 del 26 gennaio. La vittima, un 52enne del posto, stava parcheggiando la sua autovettura quando i due giovani gli si sono avvicinati e, minacciando di colpirlo con uno sfollagente telescopico, gli hanno chiesto il borsello. Al rifiuto dell'uomo,  i due minori hanno iniziato a colpirlo. Le urla della vittima hanno destato l'attenzione di alcuni residenti, che si sono affacciati ai balconi. Scoperti, i due giovanissimi e violenti rapinatori, sono saliti in sella e si sono dati alla fuga. Pochi istanti dopo il ciclomotore è stato intercettato dai poliziotti in Via Parma. Alla vista degli agenti, hanno svoltato per via Nazionale ma sono stati inseguiti, raggiunti e bloccati.
Le numerose testimonianze hanno consentito l’arresto dei due minori, condotti al Centro di Prima Accoglienza dei Colli Aminei. La vittima della tentata rapina è stato invece accompagnata al Pronto Soccorso dell’Ospedale S. Giovanni Bosco, dove è stato medicato e giudicato guaribile in 7 giorni.