2017/04/06
Reagisce alla rapina dello scooter, 16enne accoltellato all'uscita dallo stadio
Il violento episodio è avvenuto la scorsa notte in via Carrà a Pianura. Il ragazzo è in prognosi riservata all'ospedale San Paolo di Fuorigrotta: inizialmente grave, non è più in pericolo di vita
Violenta rapina in via Carlo Carrà, nel quartiere di Pianura. Un 16enne, che ha reagito al furto del suo scooter, ha lottato tutta la notte tra la vita e la morte all'ospedale San Paolo di Fuorigrotta. Le sue condizioni sono migliorate nelle ultime ore e pare non sia più in pericolo di vita.
L'episodio è avvenuto nella notte, dopo che il giovane è uscito dallo stadio San Paolo doveve aveva assistito a Napoli-Juventus di Coppa Italia. È stato il ragazzo a ricostruire – sono poche le cose che è riuscito a raccontare date le sue condizioni – la vicenda agli inquirenti.
La prognosi del giovane, che è stato accoltellato, è al momento riservata. Vanno avanti le indagini della polizia. Resta da stabilire se a tentare la rapina sia stato un singolo malvivente oppure una vera e propria banda.