2016/03/01
Piazza Medaglie d'oro, rapinatori in azione nella Stazione Metropolitana
Un uomo rapinato del cellulare e della somma di dieci euro: rintracciati i malviventi che hanno tentato di confondersi tra la folla, ora sono in carcere
Gli agenti dell’Ufficio Prevenzione Generale Sezione Volanti hanno arrestato nelle scorse ore due bulgari, un 20enne e un 37enne, in quanto responsabili in concorso del reato di rapina aggravata.
Una volante è intervenuta presso la Stazione Metropolitana di Piazza Medaglia d’Oro dove poco prima un uomo era stato rapinato del cellulare e della somma di dieci euro. I poliziotti hanno rintracciato prima la vittima e subito dopo i rapinatori che cercavano di confondersi tra la folla.
Gli agenti hanno rinvenuto indosso anche altri quattro telefoni cellulari sui quali sono in corso accertamenti. I due rapinatori sono stati arrestati e portati nel carcere di Poggioreale.