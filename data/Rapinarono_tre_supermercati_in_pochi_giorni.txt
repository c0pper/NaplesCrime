2019/04/17
Rapinarono tre supermercati in pochi giorni: arrestati
I tre (due residenti a San Giorgio a Cremano, uno nel centro storico di Napoli) rapinarono l'incasso dei supermercati: circa 6mila euro
Tre napoletani, F.C., 23 anni, C.A., 42 anni e R.A., 38 anni, sono stati arrestati dai Carabinieri della Tenenza di Cercola perché accusati di rapina. Secondo la ricostruzione dei militari il 10 aprile 2018 fecero irruzione in un supermercato e minacciarono il titolare riuscendo ad arraffare il denaro dalle casse, circa 1.600 euro.
Otto giorni dopo rapinarono un altro supermercato facendosi consegnare da una dipendente 1.400 euro. In questo caso  rapinarono anche una cliente, prendendo la borsa contenente  70 euro e due telefonini. Subito dopo tornarono nel supermercato già preso di mira il 10 aprile e rapinarono di nuovo l’incasso, 3.300 euro.
In tutti i casi i malviventi erano armati di pistola e avevano il volto travisato ma i carabinieri della tenenza di Cercola li hanno identificati. Due dei tre sono residenti a San Giorgio a Cremano, il terzo nel centro storico partenopeo. La banda è già in carcere. 