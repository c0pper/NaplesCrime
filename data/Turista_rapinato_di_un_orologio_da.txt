2017/05/19
Turista rapinato di un orologio da 13mila euro: un arresto
L'aggressione ai danni di una coppia di tedeschi è avvenuta su corso Umberto intorno alle 17 di ieri. Uno dei due rapinatori è stato messo in manette in piazza Capuana
È il complice dell'uomo che aveva rapinato un orologio da 13mila euro ad una coppia di turisti tedeschi su corso Umberto. Trentatré anni, è stato meso in manette dalla polizia.
L'episodio criminale è avvenuto intorno alle 17 di ieri. Il rapinatore ha prima finto di voler rubare la macchina fotografica, poi si è avventato sul polso del turista. Inutile la sua resistenza: è stato malmenato e spinto a terra. Impossessatosi dell'orologio, è salito in sella ad un motociclo guidato dall'arrestato ed è fuggito.
La coppia di rapinatori si sarebbe divisa poco dopo. I poliziotti della VI sezione della Squadra Mobile partenopea, raccolti tutti gli indizi e le dettagliate descrizioni fornite dalla vittima, hanno intercettato il 33enne in piazza Capuana. È stato riconosciuto dalla vittima e successivamente condotto in carcere. Proseguono le ricerche dell'altro malvivente.