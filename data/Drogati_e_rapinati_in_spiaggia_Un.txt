2017/05/22
Drogati e rapinati in spiaggia: "Un uomo ci ha offerto un succo di frutta"
A denunciare la vicenda, sei minorenni giunti all'ospedale Loreto Mare. Dai risultati delle analisi si saprà se i ragazzi sono stati narcotizzati
Narcotizzati con un succo di frutta e poi derubati in riva al mare di San Giovanni a Teduccio. A denunciare la vicenda, sei minorenni giunti all'ospedale Loreto Mare.
I giovani - due ragazzi e quattro ragazze - sarebbero stati avvicinati da uno sconosciuto mentre erano in spiaggia, che ha offerto loro un succo di frutta. Dopo essersi dissetati i sei si sarebbero addormentati. Al risveglio, i loro effetti personali, soldi e cellulari erano spariti.
Nell'ospedale i medici hanno eseguito delle analisi: dai risultati si saprà se sono stati narcotizzati. La versione dei fatti fornita dai giovani è intanto al vaglio dei carabinieri.