2018/09/10
Brutale rapina nel regionale: le telecamere riprendono tutto
Domiciliari per i giovanissimi rapinatori, identificati al termine delle indagini
Tre giovanissimi, di 19, 20 e 21 anni, sono stati arrestati per una rapina effettuata a bordo del treno regionale che da Caserta arrivava alla stazione di Napoli Campi Flegrei.
A sottoporli agli arresti domiciliari, è stata la Polfer di Napoli.
Lo scorso gennaio avrebbero rapinato un ragazzo a bordo del treno, come testimoniato anche dalle riprese della sicurezza. Queste mostrano la dinamica del fatto - pienamente coerente con quanto riferito dalla vittima - e la fuga dei rapinatori alla fermata di Maddaloni.
Il giovane veniva avvicinato con modi apparentemente amichevoli, poi veniva bloccato sul sedile, accerchiato e infine costretto a consegnare il portafogli, letteralmente strappatogli con violenza dalle mani.
Scesi dalla carrozza i tre si erano poi dileguati nelle campagne circostanti. Sono in corso ulteriori approfondimenti per individuare gli autori di altri fatti analoghi, consumati tra la fine del 2017 e l’inizio del 2018, sempre sulla tratta ferroviaria Napoli-Caserta-Cancello-Maddaloni.