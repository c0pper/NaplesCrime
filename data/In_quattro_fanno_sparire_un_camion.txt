2016/05/19
In quattro "fanno sparire" un camion contenente pesce congelato: arrestati
Duecentomila euro il valore della merce. Il mezzo era scomparso dal controllo del sistema satellitare dopo esser giunto sulla SS 162 che collega Via Argine con i paesi vesuviani
Un autoarticolato, contenente duecentomila euro in pesce congelato, nella giornata di ieri era scomparso dal controllo del sistema satellitare, subito dopo esser giunto sulla SS 162 che collega Via Argine con i paesi vesuviani. L’allarme scattato alla Polizia Stadale ha consentito agli agenti di avviare indagini circa la rapina subita dal conducente.
I poliziotti sono stati informati dalla società satellitare che l’autoarticolato era tornato visibile nella zona di Palma Campania in Via Sarno. Il mezzo è stato così scoperto all’interno di un’area recintata e chiusa da un cancello scorrevole.
Dopo un breve servizio di appostamento, i poliziotti hanno notato un’autovettura che precedeva un trattore stradale che, a sua volta, trainava il trattore stradale del mezzo scomparso. Gli agenti hanno così pedinato i 3 mezzi in direzione di Sarno. Inutile il tentativo di fuga dei conducenti dei tre mezzi, ora in carcere.
Contemporaneamente, altro personale della polizia è intervenuto inell’area recintata dove era rimasto il semirimorchio rapinato. Sequestrata anche una valigetta contenente un’apparecchiatura elettronica utilizzata dai rapinatori proprio per non essere intercettati dal sistema satellitare.