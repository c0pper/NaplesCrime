2016/11/21
Rapina con schiaffi e pugni un uomo all'uscita di casa: arrestato
Gli agenti della Polizia di Stato dell'Ufficio Prevenzione Generale e del Commissariato Vicaria-Mercato hanno sottoposto a fermo un 38enne di nazionalità gambiana, gravemente indiziato di aver rapinato un 38enne del quartiere San Lorenzo
Gli agenti della Polizia di Stato dell’Ufficio Prevenzione Generale e del Commissariato Vicaria-Mercato hanno sottoposto a fermo di polizia giudiziaria un 38enne senza fissa dimora di nazionalità gambiana, in quanto gravemente indiziato di aver rapinato un 38enne del quartiere San Lorenzo, aggrendendolo mentre usciva dal portone della sua abitazione.
Verso le 4,30 di oggi la vittima stava uscendo dalla sua abitazione di Via Carriera Grande, quando il 38enne gli si è improvvisamente avventato contro, aggredendolo con schiaffi e pugni al viso, sino a scaraventarlo al suolo. Una volta tramortita la vittima, il gambiano ha rovistato le tasche sino a trovare il portafogli, lo ha preso e si è dato alla fuga.
La vittima ha chiamato la Polizia che sul posto ha inviato due pattuglie. Gli agenti, dopo aver ascoltato la dettagliata descrizione del rapinatore e del suo abbigliamento, si sono posti alla sua ricerca, seguendo la direzione che aveva preso subito dopo la rapina.
L’aggressore è stato quindi rintracciato poco dopo, mentre ancora in Via Carriera Grande era intento a rovistare nel portafogli. Alla vista degli uomini in divisa si è dato alla fuga, addentrandosi nei vicoli adiacenti, prima di essere raggiunto, bloccato e condotto in ufficio.
La vittima è stata accompagnata al pronto soccorso dell’Ospedale Loreto Mare, dove i sanitari lo hanno medicato per le contusioni riportate e giudicate guaribili in 7 giorni. Successivamente è stato quindi accompagnato anche lui in ufficio, dove ha riconosciuto il gambiano quale autore della rapina.
Il rapinatore di nazionalità gambiana era già noto alla Polizia per i suoi precedenti penali, in quanto lo scorso febbraio era risultato destinatario di un diniego per la protezione internazionale ed era stato invitato a lasciate il territorio italiano dall’Ufficio Immigrazione della Questura di Bergamo.
Dopo essere stato sottoposto a fermo, i poliziotti lo hanno condotto presso la Casa Circondariale di Poggioreale, mentre la refurtiva è stata recuperata e restituita alla vittima.
