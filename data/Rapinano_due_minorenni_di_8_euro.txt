2016/03/05
Rapinano due minorenni di 8 euro e due smartphone: arrestati
Fermati per caso per un controllo dopo il “colpo” a piazza Garibaldi, i malviventi pensavano di essere stati scoperti e sono scappati. I carabinieri li hanno quindi fermati e hanno scoperto della rapina
Nel pomeriggio di ieri agenti di polizia e militari hanno fermato un 32enne pregiudicato di Gricignano di Aversa ed un 27enne di Casavatore: sono ritenuti gli autori di una rapina ai danni di due minori. I ragazzini, due cugini, erano intorno alle 8 nella zona di piazza Garibaldi. Stavano per dirigersi verso la loro scuola, quando con una scusa sono stati avvicinati dai due rapinatori.
Questi li hanno minacciati e condotti in un vicolo. Lì, facendo intendere loro di essere armati, si sono fatti consegnare gli smartphone, 3 euro da uno e 5 da un altro. Mentre uno dei due minori è scappato a casa, l’altro è andato ugualmente a scuola.
I rapinatori sono casualmente incappati in un controllo da parte di una pattuglia dell’esercito poco dopo. Temendo di essere stati scoperti, hanno provato a fuggire. I militari li hanno però inseguiti e bloccati. Inutile il tentativo di uno dei due di liberarsi di un cellulare. Addirittura l'altro telefono, mentre i due venivano identificati dai militari, ha iniziato a squillare. A rispondere al padre del ragazzo è stato un carabiniere, al quale è stato spiegato della rapina.
I due sospetti rapinatori sono stati pertanto condotti in ufficio e dopo i primi riscontri sono stati subito sottoposti a fermo dalla polizia. Ora sono in carcere a Poggioreale.