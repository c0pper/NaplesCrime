2016/06/08
Ragazza napoletana picchiata e rapinata a Milano
La giovane era partita ieri da Napoli per un colloquio di lavoro nel capoluogo lombardo, quando una volta entrata nel palazzo è stata scaraventata a terra da due rapinatori che la stavano pedinando
Una ragazza napoletana di 25 anni è stata picchiata e rapinata a Milano, dove si era recata nel pomeriggio di ieri per un colloquio di lavoro.
La vittima, pedinata a brevissima distanza, aveva citofonato ed era entrata in un androne condominiale, quando è stata raggiunta, spinta a terra e derubata della borsa con gli effetti personali, uno smartphone e 150 euro in contanti.
La giovane ha tentato di reagire, ma i due malfattori non hanno esitato a colpirla con calci e pugni, anche al volto. Una pattuglia dei Carabinieri del Nucleo Radiomobile ha poi tratto in arresto in flagranza di reato due cittadini egiziani di 18 e 20 anni, con l'accusa di rapina violenta.
Gli arrestati sono stati condotti presso il carcere di San Vittore, mentre la refurtiva è stata restituita alla proprietaria.
