2020/01/08
Ragazze rapinate nella notte: "Nessuno ha sentito le mie urla disumane"
La denuncia, sui social, è di una delle due vittime. La rapina, a mano armata, è avvenuta in via Galluccio a Casoria
Una spaventosa rapina è avvenuta all'alba di oggi a Casoria, ai danni di due ragazze. Si stavano salutando dopo un'uscita insieme, in via Raffaele Galluccio, quando un'Atos di colore blu si è avvicinata loro. All'interno due persone, che le hanno minacciate con una pistola.
"Ci hanno chiesto i portafogli, solo quelli – è la testimonianza di una delle vittime – le mie urla sono state disumane e continue, ma non mi ha sentito nessuno". Nei concitati attimi della rapina nessuna auto è passata per aiutare le due vittime.
Le ragazze non sono riuscite a prendere la targa dell'auto dei rapinatori. Forte l'indignazione dei concittadini sui social, dove una delle vittime ha raccontato quanto accaduto.