2019/05/28
Spari in pieno giorno, 39enne ferito mentre saliva sulla propria auto
Alla polizia ha raccontato che in due, in sella ad uno scooter, volevano rapinargli l'orologio. L'episodio è avvenuto in via Manzoni a San Giorgio a Cremano
Spari, nel primo pomeriggio di oggi, a San Giorgio a Cremano. Un uomo di 39 anni è stato ferito mentre saliva sulla propria auto. Il proiettile lo ha colpito alla caviglia destra. È stato lui stesso a recarsi presso il pronto soccorso dell'Ospedale del Mare, dove è stato operato per l'estrazione del colpo.

La polizia del commissariato di San Giorgio indaga su quanto accaduto. Agli agenti il 39enne ha raccontato di essere stato avvicinato in via Manzoni da due sconosciuti a volto coperto ed in sella ad uno scooter, i quali avevano intenzione di rapinargli il Rolex che aveva al polso.

Al suo tentativo di reazione l'avrebbero ferito sparandogli contro un colpo d'arma da fuoco. La polizia sta verificando il suo racconto.