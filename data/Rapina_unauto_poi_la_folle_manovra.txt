2016/09/23
Rapina un'auto, poi la folle manovra per seminare i carabinieri: arrestato
L'uomo, notato un posto di blocco dei militari, ha provato a passare con la vettura rubata in uno stretto spazio tra un muro ed un'auto dei carabinieri
Un 36enne del Parco Verde di Caivano, già noto alle forze dell'ordine, è stato arrestato dopo la rapina di un'auto. L'uomo era peraltro sottoposto al regime cautelare della semilibertà.
I carabinieri lo hanno intercettato alla guida di una vettura che aveva pochi minuti prima rapinato, ad Ischitella, a un uomo di 61 anni.
Notati i militari il 36enne ha provato una manovra folle, provando a passare tra un'auto dei carabinieri ed un muro. Uno spazio strettissimo, che non è bastato: la sua vettura ha impattato contro quella dei militari fermandosi. Inutile il suo tentativo di fuga a piedi: è stato inseguito e bloccato. È ora in carcere, a Poggioreale. Lievi contusioni per i due militari che erano a bordo dell'auto speronata dal rapinatore.