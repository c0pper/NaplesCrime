2015/07/29
Rapina al supermercato, arrestato 46enne
L'episodio di cui i carabinieri lo ritengono responsabile è avvenuto a Cercola il 25 luglio. La cassiera del supermarket rapinato lo ha formalmente riconosciuto
A Cercola i carabinieri hanno fermato per rapina aggravata un uomo di 46 anni già noto alle forze dell'ordine. Secondo i militari lo scorso 25 luglio alle 13 avrebbe fatto - con il volto parzialmente coperto e armato di pistola – irruzione in un supermercato su via Europa e, con minacce, avrebbe costretto la cassiera a consegnargli l’incasso.
Inoltre, durante la fuga, avrebbe sparato a salve per allontanarsi da un dipendente del supermercato che lo stava inseguendo.
I militari hanno individuato l’auto utilizzata dal rapinatore, rintracciandola su viale Margherita a Napoli poco dopo il furto. A bordo c'era il 46enne: alla vista dei carabinieri ha tentato la fuga a piedi, venendo comunque bloccato dopo un breve inseguimento.
L'uomo è stato formalmente riconosciuto dalla cassiera. Mentre sono incorso ulteriori indagini volte ad accertare il suo eventuale coinvolgimento in altri furti avvenuti in zona, l'auto è stata sequestrata e lui è stato condotto in carcere a Poggioreale.