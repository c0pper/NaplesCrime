2016/03/21
Rapinavano auto nel traffico: arrestati dopo un inseguimento contromano in Tangenziale
Inquietante episodio, venerdì sera, lungo la Tangenziale di Napoli. La coppia di malviventi, due ragazzi di Scampia, è stata messa in manette dopo aver speronato una vettura della polizia
Tentata rapina aggravata, resistenza e lesioni a pubblico ufficiale, danneggiamento aggravato dei beni dello Stato: sono i reati di cui vengono accusati due giovani di Scampia, 21 e 25 anni, arrestati venerdì sera dalla polizia. I due sono finiti in manette al termine di un rocambolesco e pericoloso inseguimento sulla tangenziale, imboccata da loro contromano in sella ad uno scooter.
La polizia era intervenuta presso il ramo Capodichino della Tangenziale di Napoli perché erano state segnalate al 113 diverse rapine ai danni di vetture incolonnate nel traffico. Appostati, gli agenti hanno notato i due che scrutavano all'interno delle vetture. Quindi l'intervento e l'inseguimento, durante il quale, il passeggero dello scooter ha impugnato una pistola e l’ha puntata contro i poliziotti nel tentativo di coprirsi la fuga.
L’inseguimento è terminato quando i due si sono scontrati contro una vettura della polizia che si era posta all’inseguimento dei centauri. Abbandonato lo scooter, i due giovani hanno tentato la fuga a piedi, ma sono stati raggiunti e bloccati dai poliziotti.
Gli agenti hanno sequestrato due repliche di pistola semiautomatica, una punta da trapano, lo scooter utilizzato per la rapina con una targa falsa a coprire quella originale. Alcuni agenti si sono fatti medicare in ospedale lievi lesioni dovute al tamponamento con i fuggitivi.