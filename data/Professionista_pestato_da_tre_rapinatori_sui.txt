2017/05/18
Professionista pestato da tre rapinatori: sui social la foto dopo le violenze
In tre lo hanno derubato e malmenato nei pressi di piazza Nazionale. Il racconto dell'amica che era al telefono con lui
È stato aggredito la scorsa notte in piazza Nazionale: la spaventosa vicenda occorsa ad un professionista è diventata di dominio pubblico, dopo un post su Facebook in cui – accanto ad una sua foto con gli evidenti segni del pestaggio – veniva denunciato quanto successo. "Antonio – ha scritto una sua amica, Valentina – mi ha chiesto da un letto di ospedale di essere la sua voce e raccontare ciò che gli è successo poco dopo mezzanotte, mentre tornava a casa a piedi da una cena a casa mia, nello studentato di via Brin verso piazza Nazionale".
L'aggressione è stata spaventosa. "Mentre camminava ed era al telefono con me, è stato brutalmente aggredito da tre malviventi – va avanti Valentina – che l’hanno derubato di cellulare e portafogli tempestandolo di calci sul viso e botte. Ne è nata una colluttazione, di cui ancora ho nelle orecchie la ferocia mentre la ascoltavo urlando impotente”.
“Ha provato a difendersi – è andata avanti nel racconto Valentina – rimediando una frattura nella parte sub orbitale dell’occhio, il naso rotto, le nocche rotte e tanta, tanta rabbia. Tanta rabbia nei confronti dei delinquenti che rendono oscure le strade di questa città, che chiunque lo conosca sa che ama visceralmente, tanta rabbia per le piccole libertà negate come quella di rincasare, tanta rabbia per il non arrendersi a dover convivere con il timore e allo stesso tempo per il non sentirsi al sicuro".
L'aggredito si trova al Pellegrini. Ha fatto una tac e domani farà ulteriori visite di controllo. "Ma sono vivo e sorrido" ha detto all'amica. Che spiega: "È agguerrito più che mai a non dargliela vinta e a combattere ogni tipo di criminalità e ingiustizia".