2017/04/21
Paura per un gruppo di studenti stranieri: rapinati da una baby gang
L'episodio è avvenuto la scorsa notte a Castellammare di Stabia. Una delle vittime è rimasta ferita nel tentativo di inseguire i rapinatori
Sono stati rapinati poco prima di entrare nel loro hotel. È la disavventura occorsa, a Castellammare di Stabia, ad un gruppo di ragazzi stranieri giunti in città per uno scambio culturale. A riportare la notizia è Metropolis Web.
Provenienti da tutta Europa, avevano fatto una passeggiata. Di ritorno, verso l'una, risalivano via Regina Margherita quando sono stati avvicinati da 10 ragazzi in sella a 5 scooter. Una baby gang che li ha accerchiati e minacciati, per poi rubare la borsa ad una giovane proveniente dalla Bulgaria.
I ragazzi hanno incontrato la banda nuovamente in viale Europa. Lì un giovane ha provato a rincorrere il rapinatore, però scivolando e ferendosi alla schiena. È stato medicato al San Leonardo con 5 punti di sutura. Sul caso indaga la polizia di Castellammare.