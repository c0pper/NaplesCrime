2017/09/04
Minacciò due ragazzi con un coltello: rapinatore di iPhone arrestato
I poliziotti della Squadra Mobile hanno individuato nelle scorse ore l'uomo nei pressi di Piazza Garibaldi. Ora è in carcere
Gli uomini della Squadra Mobile della Questura di Napoli hanno fermato un 37enne napoletano responsabile di rapina aggravata ai danni di due giovani.
Il mese scorso due ragazzini si trovavano nei pressi del piazzale antistante la Stazione Centrale quando erano stati avvicinati dal 37enne che, con la scusa di dover effettuare una chiamata urgente, chiedeva ad uno dei due di prestargli il telefonino. Al rifiuto dello stesso estraeva un coltello e minacciandoli gli rapinava gli iPhone.
I poliziotti della Squadra Mobile hanno individuato nelle scorse ore l’uomo nei pressi di Piazza Garibaldi. Accortosi degli agenti, il pregiudicato ha tentato di darsi alla fuga, ma dopo un breve inseguimento è stato raggiunto e bloccato dai poliziotti. Ora è nel carcere di Poggioreale.