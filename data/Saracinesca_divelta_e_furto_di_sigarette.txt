2017/08/16
Saracinesca divelta e furto di sigarette dalla tabaccheria: tre arresti
Operazione dei carabinieri dell'aliquota radiomobile della compagnia di Casoria
Tre uomini - 24, 29 e 35 anni - sono stati arrestati per furto aggravato e possesso ingiustificato di arnesi da scasso dai carabinieri dell’aliquota radiomobile della compagnia di Casoria. I militari li hanno sorpresi in piena notte a rubare una cassetta piena di stecche di sigarette da una tabaccheria a cui avevano divelto la saracinesca.
Alla vista dei carabinieri hanno tentato la fuga a bordo di un'auto, ma sono stati inseguiti e bloccati. Fuggiti alcuni complici. La refurtiva è stata recuperata e restituita al proprietario del bar che ha constatato il furto di altre 70 stecche e di 17.500 euro, l’incasso della giornata precedente, verosimilmente portati via dai complici.
Sequestrati vari arnesi da scasso e l’utilitaria su cui si sono spostati i ladri. I tre sono ora ai domiciliari in attesa del rito direttissimo.