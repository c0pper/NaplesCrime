2016/10/13
Paparazzi, Gigi D'Alessio sarà ascoltato dai giudici
Il cantante è imputato in un processo in cui il capo d'accusa per lui è rapina: si tratta di una vicenda datata 2007, quando reagì alla presenza di alcuni fotografi all'esterno della sua villa
Gigi D'Alessio verrà a breve ascoltato come imputato nel processo che lo vede accusato di rapina. La vicenda è quella dell'Olgiata, datata 2007. Il cantante reagì alla presenza di alcuni paparazzi all'esterno della sua villa, secondo l'accusa sottraendo loro – insieme ad un amico – le macchine fotografiche.
Si tratta di un procedimento già arrivato tempo fa – quando l'accusa era di lesioni – in Corte d'Appello, dove il giudice però decise di rispedire l'incartamento in Procura perché l'ipotesi di reato venisse riformulata in rapina.
D'Alessio comparirà davanti ai giudici della prima sezione penale del Tribunale di Roma il prossimo 9 marzo. Uno dei fotografi, rispondendo alle domande dei pm, ha sottolineato che – pur essendo all'esterno dell'abitazione del cantante – non era loro intenzione quella di scattare foto illecite.