2016/06/27
Tenta rapina in un negozio di alimentari, poi si giustifica: "Non mangiavo da giorni"
Colto in flagranza di reato mentre puntava la pistola nei confronti di una cassiera, il 43enne arrestato si è giustificato con gli agenti dicendo che era stato costretto a compiere il gesto dal suo stato d'indigenza
Un 43enne cittadino ucraino è stato arrestato in flagranza di reato dagli agenti della sezione Volanti del Commissariato di Polizia “Vicaria-Mercato” e dell’Ufficio Prevenzione Generale della Questura di Napoli, nella serata di domenica, mentre puntava una pistola nei confronti della cassiera di un esercizio commerciale di generi alimentari.
I poliziotti, a seguito di una nota del centro operativo, che segnalava una rissa in atto, sono intervenuti in Carriera Grande. Sul posto, gli agenti venivano a conoscenza che una persona armata di pistola si aggirava nei dintorni.
Raccolte le descrizioni somatiche e dell’abbigliamento indossato dall’uomo, i poliziotti hanno perlustrato la zona scorgendo, in Piazza Nolana, un uomo che corrispondeva a quelle caratteristiche descritte. Senza essere scorti, gli agenti hanno seguito a debita distanza l’uomo notando che, giunto all’altezza di un negozio di alimentari, questi estraeva l’arma puntandola contro la persona che era alla cassa.
Tempestivo l’intervento di un poliziotto che, abilmente, è riuscito a bloccare l’uomo disarmandolo. La pistola è risultata un’arma giocattolo, priva del tappo rosso, e da un’ispezione i poliziotti hanno rinvenuto, nelle tasche del bermuda indossato dall'uomo, un solo euro.
Il rapinatore si è giustificato dicendo agli agenti che era stato costretto nel tentare una rapina in virtù del suo stato d’indigenza, che l’aveva costretto per giorni a non mangiare.
I poliziotti hanno accertato che il 43enne, oltre a vari precedenti, era conosciuto agli archivi elettronici con degli alias. Sotto altro nome, infatti, era destinatario di un provvedimento per la carcerazione, dovendo espiare la pena di 6 mesi di reclusione .
L'uomo, denunciato in stato di libertà per il reato di immigrazione clandestina, è stato arrestato perché responsabile del reato di tentata rapina e condotto dalla Polizia alla Casa Circondariale di Poggioreale.