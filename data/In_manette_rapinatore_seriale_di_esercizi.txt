2017/08/07
In manette rapinatore seriale di esercizi commerciali: 5 colpi in 13 giorni
Il 36enne pluripregiudicato, arrestato dalla Polizia, aveva messo a segno ben 5 rapine in danno di esercizi commerciali consumate nell’arco di 13 giorni, tra il 15 ed il 27 luglio scorso
Ad epilogo di una complessa attività investigativa la Polizia Stradale di Napoli ed il Commissriato San Paolo hanno arrestato un pluripregiudicato napoletano di 36 anni, autore di ben 5 rapine in danno di esercizi commerciali consumate nell’arco di 13 giorni, tra il 15 ed il 27 luglio scorso.
Bersagli del malfattore i distributori di carburanti della Tangenziale e per ben due volte una nota pasticceria a Fuorigrotta.
Il 36enne ha commesso le rapine utilizzando sempre lo stesso modus operandi.
La sinergia degli uomini della sottosezione della Polizia Stradale Fuorigrotta e dei poliziotti dell’ufficio investigativo del Commissariato San Paolo ha consentito di identificare il malfattore, analizzando le immagini delle telecamere di videosorveglianza, verificando l’intestazione dei mezzi utilizzati e monitorando i transiti degli stessi.
Il malvivente, dopo vari riscontri, una volta intercettato dai poliziotti della stradale partenopea, che gli intimavano l’alt, si è dato alla fuga, prima di essere raggiunto e catturato dopo un rocambolesco inseguimento.
Il pericoloso pregiudicato è stato sottoposto a fermo di polizia giudiziaria, successivamente convalidato dall’autorità giudiziaria.