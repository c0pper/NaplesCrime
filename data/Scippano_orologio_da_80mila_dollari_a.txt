2015/07/19
Scippano orologio da 80mila dollari a un turista: arrestati
I poliziotti, mentre transitavano ai Quartieri Spagnoli, sono stati avvicinati da tre turisti australiani che denunciavano di aver appena subito la rapina di un orologio in oro massiccio 24 carati
Due persone, un uomo e una donna, sono state arrestate e una terza persona è ancora ricercata per aver rapinato un orologio dal valore di 80mila dollari a un turista australiano a Napoli.
I poliziotti, mentre transitavano in via Speranzella nei Quartieri Spagnoli, sono stati avvicinati da tre turisti australiani che denunciavano di aver appena subito la rapina di un orologio in oro massiccio 24 carati dal valore commerciale di 80mila dollari, indossato da uno di loro; i tre sono riusciti a fornire dettagliate descrizioni di due dei tre rapinatori, un uomo e una donna.
I poliziotti del commissariato San Ferdinando hanno quindi intercettato, bloccato ed arrestavano la donna in vico Lungo Gelso, mentre gli agenti del commissariato Montecalvario hanno notato la presenza dell'uomo in vico Canale a Taverna Penta; il rapinatore, accortosi della pattuglia, ha tentato inutilmente di allontanarsi ma è stato bloccato e arrestato. Gli agenti hanno accertato che i tre turisti erano stati bloccati poco prima, in via Speranzella, da uno scooter condotto dalla donna e contestualmente a un suo cenno sono comparsi due uomini a bordo di un altro scooter; mentre il 36enne rimaneva alla guida il passeggero ha strappato l'orologio dal polso della vittima per poi dileguarsi tra i vicoli del quartiere.
Proseguono le indagini della Polizia per rintracciare il terzo uomo. Lo scooter utilizzato dalla donna è stato trovato e sottoposto a sequestro in Vico Lungo Gelso.