2017/09/05
Anziano rapinato e spinto a terra a pochi metri da casa: arrestati due complici
I due, dopo aver percosso e scaraventato l'anziano sul marciapiede, gli hanno sottratto una tracolla contenente denaro contante, il cellulare e i documenti
I Carabinieri della stazione di Pomigliano hanno sottoposto a fermo per rapina un uomo e una donna, complici e compagni nella vita, entrambi già noti alle forze dell'ordine.

I due hanno affiancato e bloccato un pensionato 72enne del posto, che passeggiava a pochi mentri da casa sua, e dopo averlo percosso e scaraventato sul marciapiede, gli hanno sottratto una tracolla contenente denaro contante, il cellulare e i documenti, prima di sparire nelle vie limitrofe.

La segnalazione al 112 è arrivata da parte di alcuni passanti, che non sono rimasti indifferenti di fronte all'accaduto, mentre l'anziano era in stato di shock per l'aggressione subita.
I militari sono arrivati sul posto nel giro di poco e hanno seguito le tracce dei malfattori, che in breve sono stati identificati e bloccati.
Il malcapitato è stato accompagnato in ospedale per la medicazione delle ferite riportate ed è stato dimesso con una prognosi di pochi giorni. La refurtiva è stata recuperata e gli è stata restituita.
I suoi rapinatori, dopo la convalida della misura da parte del GIP del Tribunale di Nola, sono stati tradotti ai domiciliari.