2019/11/07
Tenta di rapinare l'auto ad un'anziana: arrestata
La vittima è riuscita a difendersi e ha lanciato l’allarme chiamando i Carabinieri
I Carabinieri della sezione radiomobile della compagnia di Torre Annunziata hanno arrestato a Pompei una 42enne del posto, già nota alle forze dell'ordine, per la tentata rapina aggravata di un’auto.
Nella serata di mercoledì una 72enne era nella propria "Panda", in sosta su via Plinio, quando la 42enne l’ha avvicinata, minacciata e strattonata violentemente ad un braccio per rapinarla dell’utilitaria. La vittima però è riuscita a difendersi e ha lanciato l’allarme chiamando il 112.
I Carabinieri sono intervenuti dopo pochi istanti poiché stavano pattugliando la zona e hanno subito individuato la rapinatrice bloccandola e traendola in arresto. La 42enne è stata condannata a 3 anni e 6 mesi e associata al carcere di Pozzuoli.
La vittima, invece, è stata soccorsa dai Carabinieri, ma poi affidata alle cure dei medici dell’ospedale di Boscotrecase i quali hanno riscontrato un trauma distorsivo ad una mano ed al polso. La signora ne avrà per 20 giorni.
