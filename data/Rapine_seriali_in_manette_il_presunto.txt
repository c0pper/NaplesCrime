2021/02/25
Rapine seriali, in manette il presunto colpevole: ultimo colpo in via Foria
Secondo le forze dell'ordine si tratta di P. A., 44enne napoletano già sottoposto a misura cautelare
Un presunto rapinatore seriale è stato arrestato e condotto in carcere dalla polizia.
Domenica scorsa una persona a bordo di un’auto, in via Foria, era stata avvicinata da un uomo su uno scooter che, dopo averla minacciata, si era impossessato di 30 euro. Per poi intimarle di seguirlo ad uno sportello bancomat per prelevare altro danaro.
La scena era stata notata da una pattuglia della municipale che è intervenuta per bloccare il rapinatore il quale però, dopo una colluttazione, è riuscito a dileguarsi.
La vittima si è recata in Questura per denunciare l’accaduto. I Falchi della Squadra Mobile, grazie alle descrizioni fornite e alle immagini dei sistemi di videosorveglianza cittadina, hanno avviato un’indagine che ha permesso di raccogliere - fa sapere la Questura - "gravi indizi di colpevolezza"  nei confronti di P. A., 44enne napoletano già  in semilibertà e affidato in prova ai servizi sociali con l’obbligo di permanenza in casa durante le ore serali e notturne, il tutto sempre per rapina.
L’uomo, rintracciato e bloccato in una rampa di scale attigua alla sua abitazione, è stato sottoposto fermato anche per altre tre analoghe rapine commesse nei giorni precedenti. Il fermo ieri è stato convalidato, e l'indagato portato in carcere.