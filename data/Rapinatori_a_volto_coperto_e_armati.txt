2017/02/12
Rapinatori a volto coperto e armati nel supermercato: ferita una guardia giurata
Due malviventi, intorno alle 19 di ieri, hanno portato a termine un colpo in un supermercato a Capodichino. Per l'addetto alla sorveglianza una profonda ferita e contusioni
Rapinato, intorno alle 19 di ieri, un supermercato a Capodichino. A darne notizia è stato il Mattino.
Due uomini sono entrati nell'esercizio commerciale di via Francesco de Pinedo a volto coperto, minacciando i dipendenti con una pistola e colpendo col calcio di questa un addetto alla sorveglianza che aveva provato a fermarli.
I malviventi si sono fatti consegnare i soldi dell'incasso e sono fuggiti. L'uomo ferito è stato condotto al San Giovanni Bosco: suturata la ferita, è stato medicato per le contusioni riportate nella caduta. Un episodio particolarmente violento, per cui l'Associazione Nazionale Guardie Giurate annuncia la richiesta di un incontro con il prefetto.