2015/10/13
La banda che rapinava banche e gioiellerie: sei arresti
L'inchiesta è nata dalle indagini su una rapina nel dicembre del 2013 in una gioielleria a Casoria, nel corso della quale ci fu un ferito. Colpi anche a Tricase (Le) e Misano Adriatico (Rn)
Sei persone, accusate di rapina aggravata, lesioni personali e detenzione illegale di arma da sparo, sono state arrestate dai carabinieri di Casoria in esecuzione di un'ordinanza emessa dal gip del tribunale di Napoli Nord.
L'indagine è stata avviata nel 2013, a seguito di una rapina messa a segno in una gioielleria di Casoria, nel corso della quale rimase ferita una persona.
Lo sviluppo investigativo ha permesso di accertare l'esistenza di un gruppo criminale che metteva a segno rapine prevalentemente in istituti di credito ed in gioiellerie. Alcune persone del gruppo avrebbero messo a segno due colpi in banche di Tricase (Lecce) e Misano Adriatico. Due dei destinatari del provvedimento erano giàstati arrestati per rapina aggravata dalla compagnia carabinieri di Tricase il 19 marzo 2014.

 