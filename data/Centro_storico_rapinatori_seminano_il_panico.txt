2017/05/05
Centro storico, rapinatori seminano il panico tra i turisti
Una vera e propria escalation di scippi. Colpi in una traversa di via Carbonara, nella zona dei Quartieri, a Forcella e in via Acton
Si organizzano in gruppi, salgono sugli scooter e seminano il panico nel centro storico. Nel mirino, i turisti con orologi da migliaia di euro.
L'ultimo colpo è avvenuto martedì in una traversa di via Carbonara: un turista inglese è stato aggredito mentre passeggiava con la moglie. Il 65enne è stato assalito da due ragazzi in scooter per un prezioso Rolex che aveva al polso. I malviventi lo hanno strattonato e la 62enne ha cercato di difenderlo. La donna è poi caduta, mentre i centauri sono riusciti a fuggire con il bottino. I passanti hanno prestato le prime cure e la coppia è stata accompagnata all'ospedale Loreto Mare.
Una vera e propria escalation di scippi. Basti pensare che sabato pomeriggio una turista olandese è stata assalita nella zona dei Quartieri Spagnoli. I centauri le hanno strappato un Rolex e sono fuggiti verso il Corso Vittorio Emanuele. Domenica, altre due aggressioni: una in vico Zuroli a Forcella, l'altra in via Acton.