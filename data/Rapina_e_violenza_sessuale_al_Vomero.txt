2017/05/27
Rapina e violenza sessuale al Vomero: la vittima lo riconosce in un pub e lo fa arrestare
La giovane ha incontrato uno dei suoi aggressori per caso circa 2 mesi dopo il fatto, in un discopub di Napoli. Quando il 24enne ha incrociato lo sguardo della ragazza, si è dato alla fuga
Una notte di febbraio una ragazza, appena uscita da lavoro, era stata seguita in auto fin sotto casa al Vomero. Lì 3 balordi l’avevano aggredita, palpeggiata e rapinata della borsa.

Le indagini dei Carabinieri della compagnia Vomero portarono all’identificazione di due dei tre malfattori, fermati il 22 marzo per rapina aggravata in concorso e violenza sessuale di gruppo: erano due 33enni di Grumo Nevano e Aversa.

Il terzo è stato preso oggi dai Carabinieri della stazione Vomero-Arenella che hanno eseguito un’ordinanza di custodia cautelare in carcere emessa dal Gip di Napoli. Si tratta di un 24enne incensurato di origine araba, residente ai Quartieri Spagnoli.

La vittima lo ha incontrato per caso circa 2 mesi dopo il fatto, in un discopub di Napoli. Quando il 24enne ha incrociato lo sguardo della giovane, si è dato alla fuga.

La ragazza ha immediatamente riferito l’accaduto ai Carabinieri, descrivendo dettagliatamente le sue fattezze. I militari hanno cominciato le ricerche guidati dalla descrizione tra i frequentatori dei locali della movida riuscendo a dargli un nome.

La vittima lo ha infine riconosciuto in un confronto “all’americana” ed è così finito a Poggioreale l’ultimo complice delle violenze.