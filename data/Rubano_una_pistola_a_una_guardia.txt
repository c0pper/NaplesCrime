2019/05/14
Rubano una pistola a una guardia giurata. L'appello: "Non tenetele come sceriffi"
Il presidente dell'Associazione Nazionale Guardie Giurate Giuseppe Alviti: "Troppo spesso le pistole vengono messe ben in vista ed è uno sbaglio". Ieri l'ultima rapina tra Mugnano e Chiaiano
ll Presidente nazionale dell'Associazione Nazionale Guardie Giurate Giuseppe Alviti lancia l'allarme sulle pistole rubate alle guardie e chiede ai colleghi massima cautela sopratutto quando si è fuori servizio: "Bisogna tenere la pistola ben riposta e non a vista come gli sceriffi", spiega Alviti. L'ultimo episodio sarebbe avvenuto ieri tra Mugnano e Chiaiano. 
Secondo quanto riportato da Alviti, due malviventi, entrambi a bordo di uno scooter, si sono avvicinati ad una guardia giurata della ditta Cosmopol, intimandogli di consegnare l'arma in dotazione. Dopo aver ottenuto l'arma i ladri si sarebbero poi dati alla fuga lungo via Emilio Scaglione, al confine tra il comune di Mugnano e Napoli. Sul posto diverse volanti della Polizia di Stato. La guardia giurata, da quanto si apprende, era a bordo di una motocicletta quando è stato avvicinato dai due malviventi. 
