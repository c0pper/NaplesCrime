2017/06/16
Va a comprare il pane, poi chiacchiera con le amiche in strada: minacciata e rapinata
Vittima una 20enne in via Napoli a Frattamaggiore. Nella borsa della ragazza, 100 euro, uno smartphone ed alcuni effetti personali
Una 20enne vittima dell'ennesima rapina. È accaduto a Frattamaggiore, in via Napoli. La giovane era andata a comprare il pane in un market della zona, poi si era intrattenuta con delle amiche prima di rientrare a casa.
Ma un uomo, dal volto nascosto da un cappello con visiera, l'ha prima urtata, poi ha estratto la pistola intimandole di consegnargli la borsa. Dopo il colpo, il malvivente si è infilato in un'auto scura parcheggiata poco più avanti ed è scappato. Ad aspettarlo, probabilmente, un secondo complice.
Nella borsa della ragazza, 100 euro, uno smartphone ed alcuni effetti personali.