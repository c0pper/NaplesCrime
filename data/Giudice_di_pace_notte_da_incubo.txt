2018/11/23
Giudice di pace, notte da incubo: rapina a mano armata nella sua villa
In quattro sono entrati nell'abitazione e, minacciando la vittima con una pistola, si sono fatti consegnare tutti gli oggetti di valore
Una rapina a mano armata è stata portata a termine a casa di un giudice di pace di Nola. Il colpo è avvenuto nella sua abitazione a Domicella, in provincia di Avellino.
Rubati, nell'episodio, gioielli e diversi oggetti in oro e argento.
Nella villa della vittima si sono recati i carabinieri della compagnia di Baiano. Secondo le prime risultanze investigative i rapinatori sarebbero stati quattro di cui uno armato di una pistola. Sarebbero entrati nell'abitazione accedendo da un fondo agricolo adiacente.
L'allarme ha svegliato il giudice, che sceso al piano inferiore si è ritrovato davanti i malviventi. L'uomo si è visto costretto ad aprire la cassaforte e a consegnare loro quanto avesse di valore in casa.
Per il momento dei rapinatori si sono perse le tracce: hanno anche portato via con loro le registrazioni del sistema di videosorveglianza. Pare che avessero accento strarieno.