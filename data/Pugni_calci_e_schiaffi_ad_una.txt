2021/04/23
Pugni, calci e schiaffi ad una ragazza di 19 anni per rubarle il cellulare: due arresti
Il fatto è accaduto nella zona del Centro Direzionale di Napoli
Gli agenti della Polizia Locale di Napoli appartenenti al Gruppo Intervento Territoriale, la scorsa notte, hanno tratto in arresto un cittadino italiano, un uomo di 25 anni, resosi responsabile di una violenta rapina ai danni di una ragazza di 19 anni alla quale, dopo averla colpita con pugni, calci e schiaffi, ha sottratto il telefono cellulare e gli airpods.
L’aggressione, avvenuta nella zona del Centro Direzionale di Napoli, è stata eseguita in concorso con un altro uomo, a sua volta tratto in arresto nell’immediatezza del fatto da agenti della Polizia di Stato appartenenti al Commissariato di P.S. “Vasto Arenaccia”.
Entrambi i soggetti sono stati condotti presso la casa circondariale di Poggioreale, dove saranno detenuti in regime di detenzione cautelare in attesa del processo.
