2016/11/21
Rapina nel market a Pianura: titolare ferito alla testa
I tre malviventi, autori del raid, avevano i volti coperti da sciarpe e cappucci. Per la vittima, un profondo taglio: guarirà in pochi giorni
Rapina in un supermercato di Pianura. I poliziotti sono intervenuti sabato sera in via Francesco Arnaldi, dopo una segnalazione alla sala operativa del 113. Gli agenti, spiega Cronache di Napoli, hanno soccorso il titolare dell'attività, colpito alla testa con il calcio della pistola.
I tre malviventi, autori del raid, avevano i volti coperti da sciarpe e cappucci. Dopo aver fatto irruzione nel market, hanno minacciato il titolare con una pistola per farsi consegnare il denaro nelle casse. Poi lo hanno colpito prima di fuggire.
Per il ferito, un profondo taglio alla testa: guarirà in pochi giorni.