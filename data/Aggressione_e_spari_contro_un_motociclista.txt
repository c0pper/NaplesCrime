2017/07/05
Aggressione e spari contro un motociclista: rapinatori in azione
Violento episodio in via Campana a Pozzuoli. I ladri hanno fatto perdere le loro tracce
Spaventoso episodio, in pieno giorno, a Pozzuoli: un centauro è stato aggredito e rapinato in strada davanti a decine di testimoni. I malviventi sono arrivati anche a sparargli contro.
L'episodio, riportato da Cronaca Flegrea, è avvenuto lunedì mattina, nei pressi del cavalcavia di via Campana.
Il motociclista è stato affiancato da due uomini, quindi scaraventato a terra e poi rapinato. Gli aggressori pare abbiano anche sparato, sebbene il sospetto è che l'arma usata fosse a salve.
Alla scena hanno assistito numerosi automobilisti e passanti, ed in zona c'era anche una pattuglia della polizia municipale. I malviventi hanno rapidamente fatto perdere le loro tracce.