2021/11/06
Calci, pugni e coltello alla gola per rubare le chiavi dello scooter ad un giovane: rapina nel cuore di Napoli
L'intervento della Polizia nella notte nella zona della Stazione Centrale
Stanotte gli agenti di Polizia dell’Ufficio Prevenzione Generale, su disposizione della Centrale Operativa, sono intervenuti in vico Ferrovia per la segnalazione di un’aggressione.
I poliziotti, giunti sul posto, sono stati avvicinati da un giovane il quale ha raccontato che, poco prima, era stato avvicinato da due uomini che avevano iniziato a colpirlo con calci e pugni e, dopo avergli puntato un coltello alla gola, erano riusciti a sottrargli le chiavi del suo scooter per poi darsi la fuga in direzione di piazza Garibaldi.
Poco distante gli operatori, grazie alle indicazioni della vittima, hanno raggiunto e bloccato uno dei due, mentre l’altro è riuscito a far perdere le proprie tracce.
Un 32enne di nazionalità marocchina, con precedenti di polizia e irregolare sul territorio nazionale, è stato arrestato per rapina aggravata e denunciato poiché inottemperante a un provvedimento di espulsione dal territorio nazionale.