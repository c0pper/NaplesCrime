2018/12/06
Rapinatore entra armato in un minimarket: il titolare muore d'infarto
Il fatto è avvenuto nel centro di Napoli. Inutile la corsa in ospedale per l'uomo
Tragedia nel centro di Napoli nella serata di giovedì. Un 64enne, Antonio Ferrara, è morto stroncato da un malore nel corso di un tentativo di rapina ai danni del suo esercizio commerciale.
L'uomo, molto conosciuto nella zona, si è sentito male dopo che un rapinatore ha fatto irruzione, armato, nel suo minimarket in piazza Montesanto.
Il malvivente, secondo le prime ricostruzioni, è fuggito dopo aver visto il 64enne accasciarsi al suolo. Inutile il trasporto presso il vicino ospedale Pellegrini, dove è morto poco dopo.
Sul posto è intervenuta la Polizia, per ricostruire la dinamica dei fatti.

