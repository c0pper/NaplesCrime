2016/06/08
Tenta di rapinare smartphone a studente, poi ripiega sulla borsa di una donna
Fallito il primo colpo, il rapinatore ne ha ideato un secondo, mettendolo poi a segno. L'autore, un 24enne di Pomigliano d'Arco, è stato arrestato dai Carabinieri
Aveva tentato di sottrarre il cellulare a uno studente 15enne di Acerra, in procinto di salire su un treno della Circumvesuviana, e aveva desistito solo a causa dell’energica reazione della vittima. Non pago, fallito il primo colpo, ne ha ideato un secondo: nel parcheggio limitrofo alla stazione ferroviaria ha avvicinato una 48enne di Pomigliano d'Arco e le ha strappato la borsa, dileguandosi.
Nel corso degli accertamenti a caldo, i Carabinieri hanno identificato il malfattore in un 24enne pomiglianese, già noto alle forze dell'ordine, che è stato sottoposto a fermo d’indiziato di delitto per tentata rapina e furto con strappo.
Il Giudice ha disposto che attenderà il processo in stato di custodia cautelare ai domiciliari.
