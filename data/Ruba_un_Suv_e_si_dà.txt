2016/03/14
Ruba un Suv e si dà alla fuga, arrestato dopo un rocambolesco inseguimento
L'uomo, tra manovre pericolose ad alta velocità, ha forzato un posto di blocco e urtato contro diverse auto in sosta per poi perdere il controllo del veicolo e terminare la sua folle corsa contro un muro
Un uomo di 36 anni di Barra è stato arrestato per rapina impropria, resistenza a pubblico ufficiale, danneggiamento, lesioni personali e rifiuto di indicazioni sulla propria identità personale. 
L'uomo, ad Ercolano, ha rubato il SUV di un 57enne parcheggiato lungo la strada. La figlia della vittima, accortasi del furto, ha provato a fermare il malfattore, ma il ladro l'ha colpita al braccio al volto con la portiera per poi darsi alla fuga. Allertati al 112, i carabinieri di Cercola si sono lanciati alla ricerca dell'auto rubata e del rapinatore, individuato dopo poco. 
Ne è nato un rocambolesco inseguimento tra Ponticelli, Barra e San giovanni a Teduccio. L'uomo, tra manovre pericolose ad alta velocità, ha anche forzato un posto di blocco ferendo lievemente uno dei militari e urtato contro diverse auto in sosta per poi perdere il controllo del veicolo in una curva, terminando la sua folle corsa contro un muro. 
Il ladro ha provato a proseguire la fuga a piedi, ma è stato raggiunto e arrestato. L'uomo, ha tentato ancora di divincolarsi aggredendo i carabinieri e si è rifiutato di indicare le generalità. 
 