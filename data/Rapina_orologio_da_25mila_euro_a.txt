2015/09/19
Rapina orologio da 25mila euro a un turista: 19enne arrestato
La vittima è stata portata all'ospedale dei Pellegrini per una forte contusione con ecchimosi guaribile in 10 giorni. Il giovane è ora nel carcere di Poggioreale
Ha preso di mira due turisti, che si erano addentrati tra i vicoli del quartiere Vicaria, e si è avventato su uno di loro per rapinargli il prezioso orologio che indossava al polso scaraventandolo a terra. La scena è stata notata dagli agenti dei "Falchi" della sezione Criminalità diffusa della Squadra Mobile che, prontamente, sono intervenuti bloccando il rapinatore di 19 anni.
I poliziotti hanno notato che nei pressi di Vico S. Caterina a Formiello, mentre il 19enne seguiva a piedi una coppia di turisti orientali, un altro giovane lo attendeva a bordo di scooter a breve distanza. Mentre gli agenti erano in procinto di avvicinarsi, per procedere ad un controllo, il giovane a bordo di scooter si è dileguato e il ragazzo, non accortosi della presenza della Polizia, si è avventato sul polso della vittima, strappandogli con violenza un orologio-cronografo Hublot, del valore di circa 25.000 euro.
Dopo essersi guardato attorno, è fuggito in direzione di Via Cirillo, imboccando Vico Santa Caterina a Formiello e poi Vico Longo, dove è stato raggiunto e bloccato dai poliziotti. Ha tentato di disfarsi del prezioso orologio buttandolo a terra e provando a spingerlo tra le feritoie di un tombino. Uno dei poliziotti è riuscito però a recuperare l'orologio danneggiato.
La vittima è stata portata all'ospedale dei Pellegrini per una forte contusione con ecchimosi guaribile in 10 giorni. Il 19enne, con precedenti, è ora nel carcere di Poggioreale.