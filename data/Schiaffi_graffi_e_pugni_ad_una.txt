2017/05/11
Schiaffi, graffi e pugni ad una giovane per provare a rapinarla: arrestata
Il Compartimento della Polizia Ferroviaria per la Campania, nell'ambito dei servizi straordinari effettuati nella stazione di Napoli Centrale, ha arrestato una 46enne per tentata rapina aggravata e lesioni
Una donna di 46 anni è stata arrestata alla stazione centrale di Napoli con l'accusa di tentata rapina aggravata e lesioni ai danni di una studentessa colombiana.  
La donna, pluripregiudicata, ha individuato la vittima al centro della galleria commerciale della stazione ferroviaria di Napoli Centrale, si è diretta rapidamente verso la malcapitata, spintonandola con violenza e tentando di strapparle la borsa. Alla resistenza della giovane, la malvivente ha reagito con inaudita violenza con graffi, schiaffi e pugni e si è data alla fuga.
In quel frangente, gli agenti della Squadra di Polizia Amministrativa in seno al Compartimento Polizia Ferroviaria di Napoli, in servizio di vigilanza nello scalo ferroviario, l’hanno prontamente rincorsa, riuscendo a trarla in arresto.