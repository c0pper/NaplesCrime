2018/12/03
Terrore alle poste, rapina a mano armata: il bottino è 95mila euro
I rapinatori sono entrati in azione sbucando dalle fogne e facendosi consegnare il denaro che stava venendo inserito nell'Atm
L'ufficio postale di via Polveriera all'Arenaccia è stato stamane preso d'assalto da alcuni rapinatori. Sono riusciti nell'intento, portando via un bottino di ben 95mila euro.
Il colpo è avvenuto all'apertura. Secondo quanto ricostruito dalla polizia, tre banditi sarebbero sbucati dalle fogne armati e poi entrati in azione, indossando tute bianche e mascherine nere.
Il direttore stava immettendo il danaro nell'Atm/Postamat, quando si è visto costretto a consegnare tutto ai malviventi, poi immediatamente scappati utilizzando nuovamente il canale fognario.
Nella concitazione della rapina a mano armata un impiegato ha accusato un malore, per poi riprendersi una volta intervenuta un'ambulanza del 118. Su quanto accaduto indaga la polizia.