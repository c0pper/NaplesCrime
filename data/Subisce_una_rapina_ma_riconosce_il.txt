2015/10/30
Subisce una rapina ma riconosce il ladro e lo fa arrestare
Il rapinatore aveva sottratto 2mila euro a una donna all'uscita dell'ufficio postale. L'uomo è stato rintracciato a Castel Volturno dove si era rifugiato a casa del fratello
Prima ha seguito la vittima fino all'ufficio postale. Poi, dopo che ha accertato che aveva prelevato 2mila euro, l'ha nuovamente seguita, questa volta verso la sua abitazione. E' stato lungo il percorso, precisamente in Via Consalvo, che ha minacciato la vittima ed una sua amica con una pistola facendosi consegnare tutto.
Le due donne, però, dello stesso quartiere di Napoli del rapinatore, Fuorigrotta, lo hanno riconosciuto e hanno denunciato tutto alla polizia. L'uomo è stato rintracciato a Castel Volturno, dove si era rifugiato a casa del fratello.
Nell'abitazione gli agenti hanno trovato l'arma, nascosta tra indumenti, e due caricatori. L'uomo è ora nel carcere di Pozzuoli.