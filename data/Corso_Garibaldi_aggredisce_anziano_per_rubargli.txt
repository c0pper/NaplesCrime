2017/01/10
Corso Garibaldi, aggredisce anziano per rubargli il borsello: arrestato
Gli agenti della sezione "Volanti" dell'U.P.G. hanno arrestato un 29enne di nazionalità marocchina con l'accusa di tentata rapina e lesioni, nonché per resistenza e lesioni a pubblico ufficiale
Gli agenti della sezione "Volanti" dell’U.P.G. hanno arrestato un 29enne di nazionalità marocchina con l'accusa di tentata rapina e lesioni, nonché per resistenza e lesioni a pubblico ufficiale.
Anche quando la vittima, un 69enne napoletano, pur di non cedere al suo aggressore il borsello che aveva a tracolla, è caduta a terra, il giovane rapinatore non ha esitato ad ingaggiare una colluttazione nel tentativo di strapparglielo dalle mani.
Il tempestivo intervento della Polizia di Stato, nella serata di ieri, in Corso Garibaldi, poco dopo le 21,00, però, ha consentito di bloccare ed arrestare, con non poche difficoltà, il giovane.
All’arrivo dei poliziotti, il 29enne ha mollato la presa per scappare in direzione del Corso Umberto, costantemente inseguito dagli agenti che, nel frattempo, hanno informato la Sala Operativa dell’accaduto.
L’inseguimento, protrattosi tra i vicoli della zona Duchesca, è terminato in Via Nicola Mignogna, dove è nata una colluttazione tra il rapinatore ed un poliziotto.
L’arrivo di una pattuglia del Reparto Prevenzione Crimine Campania ha contribuito nel bloccare l’uomo che, come una furia, ha opposto una viva resistenza nei confronti degli agenti, pur di divincolarsi.
La vittima, ha riportato un trauma contusivo al ginocchio, guaribile in 10 giorni, mentre uno dei poliziotti, è dovuto ricorrere alle cure del pronto soccorso oftalmico, a seguito di un’abrasione corneale ed una ferita alla palpebra. Anche l’arrestato ha riportato ferite guaribili in 20 giorni.
I poliziotti hanno accertato che il 29enne, dal 12 dicembre scorso, era destinatario di un ordine del Questore di Palermo di lasciare il territorio nazionale.
Indosso all’uomo, inoltre, è stato rinvenuto e sequestrato uno smartphone, provento di una rapina avvenuta, sabato scorso, ai danni di una donna, sempre nella zona del Corso Garibaldi, per la quale sono in corso accertamenti.
Il 29enne è stato condotto dalla Polizia presso la Casa Circondariale di Poggioreale.