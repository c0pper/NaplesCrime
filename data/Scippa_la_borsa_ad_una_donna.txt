2019/11/02
Scippa la borsa ad una donna nel centro di Frattamaggiore: arrestato
Il 33enne aveva abbandonato la sua auto durante la fuga a causa di una foratura: è stato questo a condurre i carabinieri verso il suo arresto
A Frattamaggiore un 33enne di Cardito già noto alle forze dell'ordine è stato arrestato perché accusato di una violenta rapina.
Avrebbe, secondo gli inquirenti, strappato la borsa ad una donna in pieno centro il 5 ottobre scorso. La vittima stava rincasando quando il malvivente ha colpito.
Fuggito a bordo della sua auto, l'arrestato avrebbe forato uno pneumatico e sarebbe stato costretto a proseguire la corsa a piedi.
È stato il sequestro della sua auto abbandonata durante la fuga – insieme alla visione dei video registrati dalle telecamere poste lungo la strada – a permettere ai carabinieri di arrivare al presunto colpevole.