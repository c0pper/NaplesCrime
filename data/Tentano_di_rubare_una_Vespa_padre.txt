2016/07/22
Tentano di rubare una Vespa: padre e figlio in manette
I due uomini, bloccati dalla Polizia dopo un breve inseguimento, sono stati trovati in possesso di diversi strumenti atti all'effrazione
Gli agenti dell’Ufficio Prevenzione Generale e del Commissariato di Polizia Posillipo hanno arrestato due uomini, padre e figlio di  45 e 19 anni, accusati, in concorso, di tentata rapina impropria.
Stanotte la Sala Operativa ha diramato una nota relativa alla ricerca di un’auto Yaris con due persone sospette nella zona di via Porta Posillipo. Sul posto gli agenti hanno accertato che, poco prima, due uomini avevano tentato di rubare una Vespa e danneggiato un’autovettura. Vistisi scoperti hanno guadagnato la fuga mostrando un cacciavite.
Dopo pochi minuti la stessa autovettura è stata di nuovo segnalata in via Petrarca. Gli agenti sono riusciti a rintracciarla sulla stessa strada e dopo un breve inseguimento, a bloccarla. I due uomini sono stati trovati in possesso di diversi strumenti atti all’effrazione e pertanto sono stati arrestati e condotti presso la Casa Circondariale di Poggioreale.