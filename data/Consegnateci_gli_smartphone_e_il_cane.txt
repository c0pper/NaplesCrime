2015/09/23
"Consegnateci gli smartphone e il cane": ragazzine rapinate a piazzale Tecchio
In manette i due assalitori, di 21 e 23 anni. L'episodio è avvenuto lo scorso luglio: armati, i rapinatori sono alla fine scappati accontentandosi dei due smartphone delle vittime
A bordo di uno scooter ed armati, avrebbero assalito due sorelle di 12 e 16 anni per rapinarle dei loro smartphone e del loro cane, un Cavalier King Charles Spaniel che stavano portando a passeggio. Queste le accuse per un 21enne ed un 23enne, che sono da stamane stati sottoposti agli arresti domiciliari.
I rapinatori hanno agito a piazzale Tecchio, lo scorso luglio. Ottenuti dalle vittime i due telefonini, alla fine fuggirono rinunciando a prendere anche il cagnolino.
Immediata da parte delle ragazzine la denuncia di quanto accaduto. La polizia, dopo precise indagini, ha alla fine identificato i rapinatori: resteranno nelle loro abitazioni a disposizione delle autorità, questo fino al processo per direttissima.