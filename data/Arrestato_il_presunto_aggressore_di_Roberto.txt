2017/08/05
Arrestato il presunto aggressore di Roberto Azzurro, è un brasiliano di 37 anni
I due pare si conoscessero. L'uomo è stato fermato mentre era a bordo dell'auto della vittima, diretto in Molise, un paio di ore dopo che l'attore e regista napoletano era stato accoltellato
È stato arrestato l’uomo che si crede sia colui che ha accoltellato Roberto Azzurro, l’attore e regista napoletano ricoverato in gravi condizioni all’ospedale Rummo di Benevento. A riportare la notizia è Il Mattino. La persona fermata è un 37enne di origini brasiliane, da anni residente a Benevento dove vive con una donna.
A quanto risulta, il brasiliano conosceva Azzurro, e i due avevano un appuntamento nei pressi dello svincolo per Paupisi, lungo la Statale 372, dov'è avvenuto l'accoltellamento.
I carabinieri del Nucleo operativo di Benevento hanno fermato il presunto aggressore un paio d’ore dopo l'episodio. Le indagini sono state portate avanti in collaborazione tra i carabinieri del Nucleo Investigativo e della Compagnia di Benevento, oltre che della Polstrada di Campobasso. Proprio questa ha bloccato l’uomo a bordo dell’auto della vittima, in Molise.
Il brasiliano è ora accusato di tentato omicidio, sequestro di persona e rapina. Non è stato ritrovato il coltello che avrebbe usato per ferire Roberto Azzurro. Non sono ancora chiari i motivi dell'aggresione. Le condizioni della vittima restano gravi.