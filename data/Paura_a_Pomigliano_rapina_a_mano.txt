2019/03/19
Paura a Pomigliano, rapina a mano armata nell'ufficio postale
Il colpo è stato effettuato stamane alle 8.30. L'autore è scappato su di un furgone bianco che lo attendeva all'esterno, poi ritrovato dai carabinieri lungo la Ss162
Paura, stamane intorno alle 8.30, a Pomigliano. Nell'ufficio postale di via Ercole Cantone un uomo ha portato a termine una rapina a mano armata.
Il malvivente è entrato negli uffici dall'ingresso secondario dell'ufficio smistamento pacchi e con il volto parzialmente coperto.
Si è rapidamente diretto verso le casse, facendosi consegnare il denaro e poi fuggendo subito all'esterno, dove ad attenderlo c'era un furgone bianco a bordo del quale si è dileguato.
Indagano sulla vicenda i carabinieri di Pomigliano, i quali hanno già ritrovato il furgone abbandonato sulla Ss162 nei pressi di Cercola. Non è stata ancora resa nota la cifra portata via dalle casse dell'ufficio postale. A riportare la notizia è Pomigliano Live.