2016/11/16
Rapinava le fedi a coppie incolonnate nel traffico: arrestato 'O Scugnato
In manette un 43enne che, approfittando degli orari di punta, minacciava le vittime con una pistola prima di fuggire
I Carabinieri della Stazione Napoli Marianella hanno arrestato un 43enne di Scampia in esecuzione di un ordine di custodia cautelare in carcere emesso dal Tribunale di Napoli – Ufficio GIP, su richiesta del P.M. Dr. Capuano, per i reati di rapina aggravata ed evasione.
Le indagini, coordinate dal Sostituto Procuratore della Repubblica presso il Tribunale di Napoli Stefano Capuano e svolte dai militari della Stazione di Napoli Marianella, hanno preso il via a seguito di alcune rapine commesse da ignoti a bordo di uno scooter nelle zone di Marianella e Scampia.
Il modus operandi era sempre il medesimo, ovvero: approfittando degli orari di punta, l'uomo avvicinava le auto incolonnate nel traffico e, sotto la minaccia di una pistola, si faceva consegnare le fedi nuziali. Acquisite le immagini degli impianti di videosorveglianza, i Carabinieri sono riusciti ad esaltare alcuni particolari fisici di un malfattore e a delinearne l’area di provenienza. Grazie ad un particolare  - "aveva pochissimi denti….era sdentato…" -  sono giunti al 43enne, soprannominato “lo scugnato” proprio per i pochi denti.
In un episodio l'uomo, sempre a bordo del suo Scooter Honda SH300 nero, con a bordo sua figlia di 4 anni aveva affiancato una donna e, dopo averla minacciata con la pistola, aveva cercato di sottrarle la borsa posizionata sul sedile lato passeggero, non riuscendoci.