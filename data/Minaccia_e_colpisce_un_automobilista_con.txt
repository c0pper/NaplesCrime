2019/10/05
Minaccia e colpisce un automobilista con una roncola per rubargli 10 euro: arrestato
Protagonista un 32enne arrestato dai Carabinieri. L'uomo si è avvicinato con la pericolosa arma all'automobilista e, dopo la reazione della vittima, l'ha colpito più volte. La vittima è in prognosi riservata
I carabinieri del nucleo operativo radiomobile e della stazione di Torre Annunziata hanno arrestato un pregiudicato 32enne, già noto alle forze dell’ordine, per rapina e tentato omicidio. Il malvivente, nella nottata del 5 ottobre, ha aggredito un automobilista in sosta su via Solferino a Torre Annunziata, minacciandolo con una roncola e rapinandolo di una banconota da 10 euro. Dinanzi alla reazione della vittima l’uomo non ha esitato a sferrare numerosi colpi d’arma bianca diretti al capo e agli arti, per poi darsi alla fuga.
Alcuni testimoni hanno chiamato il 112 e fornito una descrizione sommaria del fuggitivo. Immediatamente sono state allertate le pattuglie in servizio di perlustrazione che hanno localizzato e bloccato l’uomo in via Promiscua a Boscoreale. All’esito della perquisizione personale e presso l’abitazione sono satti sequestrati l’arma e i vestiti utilizzati per la rapina con evidenti macchie di sangue.
La vittima è stata soccorsa da personale del 118 e trasportata in ospedale dove è ricoverata in prognosi riservata.