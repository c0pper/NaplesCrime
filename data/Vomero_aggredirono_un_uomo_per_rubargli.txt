2016/11/22
Vomero, aggredirono un uomo per rubargli l'auto: arrestati
I due rapinatori il 25 ottobre scorso, alle prime luci del mattino in via Morghen, stavano rubando una Fiat 500 quando il proprietario, che usciva di casa per fare jogging, li ha sorpresi
I Carabinieri della Stazione Napoli-Marianella hanno eseguito un'ordinanza di custodia cautelare in carcere emessa dal G.I.P. del Tribunale di Napoli nei confronti di due persone di 34 a 69 anni, entrambi di Castel Volturno e già noti alle forze dell'ordine, accusati di rapina aggravata.
I due il 25 ottobre scorso, alle prime luci del mattino in via Morghen al Vomero, stavano rubando una Fiat 500 quando il proprietario, che usciva di casa per fare jogging, li ha sorpresi.
Mentre uno dei rapinatori forzava il blocchetto di accensione riuscendo ad avviare l’utilitaria, l'altro ha aggredito la vittima alle spalle, afferrandola per il collo e strattonandola lontano da loro, permettendo al complice di portare via l’auto e fuggendo poi lui stesso a bordo di un altro veicolo.
Le indagini svolte dai Carabinieri, incentrate soprattutto sull’analisi di alcuni sistemi di videosorveglianza presenti nelle vicinanze, ha permesso di identificare i 2 malfattori come autori della rapina e di tradurli, dopo le formalità, presso il carcere di Poggioreale.
Nel corso della perquisizione domiciliare svolta contestualmente all’esecuzione del provvedimento, inoltre, in casa del 69enne, i militari dell'Arma hanno trovato e sequestrato un sistema di videosorveglianza composto da un monitor e da telecamere esterne posizionate lungo le vie di accesso alla sua abitazione.