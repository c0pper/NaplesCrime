2015/08/04
Aveva rapinato un pensionato ai giardinetti: 24enne in manette
I carabinieri lo hanno arrestato non lontano da Santa Teresa degli Scalzi, dove nella serata di ieri aveva strappato con violenza la collanina d'oro dal collo di un uomo
Un 24enne napoletano, già noto alla polizia, è stato arrestato nella tarda serata di ieri perché ritenuto responsabile del reato di rapina.
Nella zona dei giardinetti di Santa Teresa degli Scalzi una pattuglia di carabinieri era stata attirata dalle grida di aiuto di un uomo, al quale qualcuno aveva appena sottratto una collanina d’oro. I militari hanno immediatamente notato un ragazzo correre verso uno scooter. Inseguito, il giovane è stato bloccato e messo in manette.
Aveva afferrato da dietro la sua vittima mentre questa era seduta su di una panchina, strappandogli con forza la collana nonostante la sua resistenza. I militari hanno restituito il bottino al proprietario, mentre il giovane è stato condotto nel carcere di Poggioreale.