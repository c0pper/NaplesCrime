2016/12/15
Terrore per un 15enne: immobilizzato e rapinato in casa
L'episodio è avvenuto a Marano. Vittima, il figlio di un professionista della zona. I ladri hanno preso gioielli, contanti e due Rolex
L'incubo di ogni genitore. Un 15enne, a Marano, è stato immobilizzato e rapinato mentre era da solo in casa. L'episodio, riportato dal Mattino, è avvenuto prima delle 9.
Uno dei malviventi lo ha bloccato e scaraventato sul letto, tenendolo fermo mentre i suoi due complici agivano. Quindici minuti di terrore, il tempo utile perché i ladri ripulissero l'appartamento di gioielli, contanti e due Rolex.
Il ragazzo, figlio di un noto urbanista, sarebbe dovuto andare a scuola nel pomeriggio. Ha avvertito genitori e carabinieri subito dopo il fatto. La scientifica ha raccolto le impronte lasciate dai ladri, che – secondo il 15enne – avevano i volti coperti da sciarpe e cappucci e dei tatuaggi sulle braccia.
A Marano i residenti sono in allarme per l'escalation di episodi simili che si sta verificando. Furti e rapine anche di giorno, colpi che hanno a monte anche un indebolimento dei clan della zona.