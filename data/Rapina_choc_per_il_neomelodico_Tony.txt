2016/12/14
Rapina choc per il neomelodico Tony Marciano e suo figlio
I due stavano tornando a casa dopo la conduzione della loro trasmissione "Napoli mia" quando un'auto gli ha tagliato la strada
Tony Marciano, noto cantante neomelodico, è rimasto vittima di una violenta rapina. A dare notizia dell'episodio, Metropolis. Il cantante è rimasto ferito, e con lui suo figlio. Prognosi di sette giorni per entrambi e soprattutto molta paura.
Tutto è accaduto mentre Marciano ed il figlio tornavano a casa, a Torre Annunziata, dopo aver condotto il programma “Napoli Mia”, trasmissione che ogni lunedì sera ospita cantanti neomelodici.
A bordo della loro auto, all'uscita Torre Nord si sono visti tagliare la strada. I due si sono visti immediatamente puntare contro due pistole. Tre i malviventi, che chiedevano cellulari, bracciali e portafogli.
Appena Tony Marciano ha provato a reagire è stato colpito prima con un pugno e poi con il calcio di un'arma. Violenze anche sul figlio, che ha provato a difenderlo. I rapinatori hanno preso il bottino e sono scappati. Indagano sulla vicenda i carabinieri di Torre Annunziata.