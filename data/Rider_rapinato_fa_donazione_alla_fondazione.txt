2021/04/08
Rider rapinato fa donazione alla fondazione Cannavaro-Ferrara
La decisione di Gianni Lanciano. Sosterrà l'acquisto di beni primari per le famiglie napoletane in difficoltà
Gianni Lanciano, il rider che fu derubato del suo scooter lo scorso primo gennaio a Napoli, durante il turno di lavoro, ha donato 4mila euro alla fondazione Cannavaro-Ferrara.
Il suo mezzo venne ritrovato, questo mentre su GoFundMe era partita una gara di solidarietà che sarebbe riuscita ad acquistargliene uno nuovo. Da qui il desiderio del rider di fare di quei soldi beneficenza.
"Grazie al bel gesto di Gianni Lanciano abbiamo potuto continuare a dedicarci all'acquisto di beni primari per le famiglie napoletane in difficoltà – sono state le parole di Vincenzo Ferrara, Direttore della Fondazione – è da un anno, infatti, che attraverso l'associazione Obiettivo Napoli Onlus, sosteniamo questo tipo di emergenza economica".