2016/06/16
Cavallo di ritorno per auto e moto, poi la rapina: arrestato 41enne
Il 12 aprile scorso un uomo era stato derubato di auto e moto nei pressi della sua casa a Posillipo. Subito dopo era stato contattato per telefono e gli avevano chiesto 1500 euro per restituire il maltolto. Nel luogo fissato per l'incontro, la rapina
Singolare disavventura per un napoletano. Il 12 aprile scorso l'uomo è stato derubato dell'auto e della moto nei pressi della sua abitazione a Posillipo. Contattato poco dopo telefonicamente, ha ricevuto una richiesta di 1500 euro per ottenere la restituzione del maltolto. 
Nel luogo fissato per l’incontro, a Castel Volturno, si è però presentato un uomo armato di pistola, che gli ha rapinato i soldi del 'riscatto'. 
I Carabinieri della stazione di Posillipo sono riusciti a ricostruire l'accaduto e a dare un nome e cognome all’estorsore/rapinatore.
La Procura di Napoli ha condiviso tutte le risultanze investigative e disposto il fermo di indiziato di delitto per un 41enne, di Afragola, già noto alle forze dell'ordine. 
Nel corso delle indagini i Carabinieri avevano accertato che il 41enne era colui che aveva contattato il 37enne di Posillipo chiedendogli il riscatto per auto e moto e che lo stesso si era presentato armato a Castel Volturno rapinando il malcapitato dei 1500 euro, senza restituire i mezzi. 
L’arrestato, dopo le formalità di rito, è stato associato a Poggioreale.
