2016/05/10
Tenta una rapina tra le auto bloccate nel traffico: fermato dalla Polizia
L'uomo si è avvicinato all'auto della vittima e, con la scusa di lamentare un danno subito al suo veicolo, ha tentato di strappargli di mano lo smartphone
Sottoposto, nella notte, a fermo di polizia giudiziaria dagli agenti della Polizia di Stato dell’Ufficio Prevenzione Generale, un 32enne del Quartiere Poggioreale, gravemente indiziato di tentata rapina aggravata.
Secondo quanto fanno sapere le forze dell'ordine, domenica pomeriggio, l'uomo, approfittando del traffico di Piazza Municipio, ha avvicinato la vittima e con la scusa di lamentare un danno subito dalla sua autovettura, ha tentato di strappargli di mano lo smartphone di ultima generazione. Non riuscendoci, il rapinatore ha iniziato a battere i pugni con violenza contro la carrozzeria sino a frantumare il finestrino posteriore sinistro. Dopo aver minacciato di morte il guidatore e resosi conto che quest’ultimo era riuscito a richiudere lo sportello, il 32enne ha strappato la targa posteriore dall’autovettura per poi darsi alla fuga salendo a bordo della poco distante macchina del fratello.
Proprio grazie a quest'ultimo particolare, i poliziotti sono riusciti ad intercettarlo vicino l’abitazione del fratello e dove, tra l’altro, era anche parcheggiata la sua autovettura. All’interno di quest’ultima è stata quindi rinvenuta, ben celata, la targa strappata alla vittima del tentativo di rapina.
Il 32enne è stato pertanto condotto presso gli uffici di polizia, riconosciuto dalla vittima, fermato e subito portato alla Casa Circondariale di Napoli – Poggioreale.