2017/04/28
Via Toledo, arrestati due borseggiatori: uno era in possesso di banconote false
In manette un marocchino di 30 anni e il complice 19enne. Ora sono nel carcere di Poggioreale
I poliziotti, nel corso dei servizi di prevenzione e controllo del territorio, hanno notato nelle scorse ore in Via Toledo, all’altezza di Via S. Brigida, il modus operandi di due borseggiatori. Questi, dopo aver preso di mira delle donne che conversavano passeggiando, una delle quali con il figlioletto all’interno di un passeggino, le hanno seguite sino a quando non hanno deciso di agire.
Un marocchino di 30 anni, per distrarla, urtava leggermente la vittima, mentre il complice 19enne infilava la mano nella tasca del soprabito per impossessarsi di un telefono cellulare.
Gli agenti, dopo un breve inseguimento, hanno bloccato i due recuperando il telefono. Grazie all’applicazione di un noto social, installata sul telefono, i poliziotti sono riusciti a risalire ad un familiare della vittima, informandolo dell’accaduto.
I ue uomini sono stati arrestati - ora sono nel carcere di Poggioreale - perché responsabili, in concorso tra loro, del reato di furto con destrezza. Il 19enne, inoltre, è stato anche denunciato, in stato di libertà, per il possesso di un giravite e della somma di 120,00 euro, suddivisa in 6 banconote da € 20,00, palesemente false.