2016/05/26
Provano a rapinare una 19enne con cocci di bottiglia: arrestati
I poliziotti, in Corso Arnaldo Lucci, hanno udito il suono caratteristico di quando s'infrange una bottiglia di vetro e, subito dopo, hanno notato sopraggiungere una ragazza, in evidente stato d'agitazione che chiedeva aiuto, seguita da due uomini
Provvidenziale è stato l’intervento degli agenti del Reparto Prevenzione Crimine Campania che, nella serata di ieri, hanno arrestato due uomini di 30 e 34 anni, entrambi residenti a Torre Annunziata.
I poliziotti, impegnati in un posto di controllo in Corso Arnaldo Lucci, hanno dapprima udito il suono caratteristico di quando s’infrange una bottiglia di vetro e, subito dopo, hanno notato sopraggiungere una ragazza in evidente stato d’agitazione che chiedeva aiuto, seguita da due uomini.
Due agenti sono subito corsi in soccorso della giovane donna, mentre i due uomini, alla vista della Polizia, hanno tentato vanamente di dileguarsi.
Grazie alle dichiarazioni della giovane vittima, una 19enne, a cui i due uomini, armati di cocci di bottiglia le stavano portando via il suo i-Phone 6, i poliziotti hanno arrestato i due malviventi, in quanto responsabili, in concorso tra loro, del reato di tentata rapina aggravata.
I due arrestati sono stati condotti dalla Polizia presso la Casa Circondariale di Poggioreale.
