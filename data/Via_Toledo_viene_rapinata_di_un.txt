2016/09/09
Via Toledo, viene rapinata di un orologio con diamanti da 15mila euro
La vittima ha riconosciuto il responsabile, un 33enne del Quartiere Montecalvario. L'uomo, già noto per i suoi precedenti, è ora nel carcere di Poggioreale
Gli agenti della Polizia di Stato della Squadra Mobile partenopea hanno arrestato un 33enne del Quartiere Montecalvario in quanto indiziato dei reati di rapina e lesioni personali. L'uomo sarebbe l’autore di una rapina avvenuta in Via Toledo ai danni di una cittadina iraniana. Quest'ultima è stata scippata del suo orologio, un Hublot in diamanti ed oro dal valore di circa 15.000 euro.
Dopo le cure mediche all’Ospedale Vecchio Pellegrini, la vittima ha fornito una dettagliata descrizione del rapinatore e del suo abbigliamento grazie alla quale i poliziotti sono riusciti a rintracciarlo all’angolo tra Via Sanfelice e Via Sedile di Porto.
Il 33enne, già noto per i suoi precedenti, è stato immediatamente portato in Questura e riconosciuto dallla vittima. Ora è nel carcere di Poggioreale.