2016/12/20
Furto dal 're dei panini', Tortora ai ladri: "Vi insegno a cucinare e a lavorare"
Mario Tortora ha spiegato che è il terzo furto subito in poco tempo. "Mi auguro lo abbiano fatto per bisogno. Se è così vorrei dire: non rubate, vi insegno come si diventa piastristi come ho iniziato io"
Il suo locale, in via Carducci, è stato svaligiato la scorsa notte. Qualcuno ha divelto la saracinesca ed è penetrato nella sede di Tortora, il "re dei panini" di Chiaia.
Mario Tortora, dopo il furto, lancia un messaggio ai ladri attraverso il suo legale Angelo Pisani.
"Sono molto dispiaciuto – ha detto – è la terza volta che siamo vittime di furti e rapinatori. Tanti danni e tempo rubato, ma noi andiamo avanti con passione e con coraggio. Lo dobbiamo fare anche per i nostri affezionati clienti e amici che ci riempiono di solidarietà e ci chiedono di non arrenderci".
"Io mi auguro solo – ha proseguito Mario Tortora – che chi rischia tanto lo abbia fatto solo per vero bisogno e non per comprarsi scarpe Hogan o droga. E vorrei dire a questi soggetti più sfortunati: non rubate, non rapinate, venite e parliamo. Vi insegno io l'arte dei panini come si diventa piastristi e si può lavorare ovunque onestamente come ho iniziato io".