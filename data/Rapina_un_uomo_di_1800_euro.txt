2016/07/18
Rapina un uomo di 1800 euro con il "filo di banca": scatta la misura cautelare
La vittima è stata seguita fino a Calvizzano, dove, sotto minaccia di una pistola, è stata rapinata
Nel carcere di Poggioreale, i Carabinieri della stazione di Calvizzano hanno notificato a un 23enne napoletano originario della zona Stella, una misura cautelare emessa dal tribunale di Napoli perché ritenuto responsabile di rapina aggravata.
Le indagini svolte dai militari riguardano una rapina messa a segno lungo Viale della Resistenza a Calvizzano la mattina del 4 maggio scorso, ai danni di un 55enne del luogo. La vittima, individuata dal malvivente con il metodo del cosiddetto ‘filo di banca’, aveva da poco prelevato all’ufficio postale di Marano la somma in contanti di 1850 euro. Il rapinatore ha poi seguito l’uomo fino a Calvizzano, dove, nel momento propizio, ha estratto la pistola e rapinato il denaro.
Durante le indagini i militari sono riusciti a identificare il presunto autore, procedendo infine anche al riconoscimento fotografico -positivo- da parte della vittima.