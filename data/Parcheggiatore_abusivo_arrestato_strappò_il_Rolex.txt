2017/06/30
Parcheggiatore abusivo arrestato: strappò il Rolex ad un automobilista
La vicenda risale a marzo. Il 34enne si trova ora nel carcere di Poggioreale
Ieri mattina gli agenti della Polizia di Stato del Commissariato Decumani hanno arrestato un 34enne, in esecuzione di un’ordinanza di custodia cautelare in carcere emessa dal GIP del Tribunale di Napoli.
L’uomo è stato bloccato all’interno della sua abitazione. Il provvedimento è stato emesso in seguito ad accurate indagini dalle quali i poliziotti hanno accertato che l’uomo si era reso responsabile di rapina.
Il 34enne, lo scorso marzo, in via Marchese Campodisola, aveva avvicinato un uomo a bordo della sua autovettura e, dopo aver “bussato” al finestrino con una pistola gli aveva preso un Rolex da 6mila euro.
Grazie alle dettagliate descrizioni fornite dalla vittima, i poliziotti hanno accertato che il rapinatore era lo stesso uomo che avevano già denunciato per l’esercizio abusivo della professione di parcheggiatore in Piazza Vittoria. L’uomo è stato condotto a Poggioreale.