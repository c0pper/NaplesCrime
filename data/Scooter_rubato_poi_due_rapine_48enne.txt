2020/05/30
Scooter rubato, poi due rapine: 48enne puteolano arrestato dai carabinieri
Già noto alle forze dell’ordine, aveva colpito un bar di Pozzuoli ed un distributore di carburante a Qualiano
Un 48enne di Pozzuoli, già noto alle forze dell’ordine, è stato fermato e sottoposto ai domiciliari perché ritenuto gravemente indiziato di due rapine ad esercizi commerciali e del furto di un motociclo.
L’uomo è stato notato e fermato dai carabinieri mentre era in sella ad uno scooter già in passato segnalato come mezzo usato per commettere alcuni reati nella zona flegrea.
A quel punto, le indagini svolte dai carabinieri hanno consentito di attribuire al 48enne due rapine: la prima nella stessa mattinata in un bar di Pozzuoli, con 150 euro di bottino. La seconda ai danni del titolare di un distributore di carburante lungo la circumvallazione di Qualiano.
Le perquisizioni eseguite hanno permesso il ritrovamento la pistola (una riproduzione scenica) utilizzata in entrambe le circostanze, nonché la somma sottratta durante l’ultima rapina al bar, poi restituita alla vittima. Anche lo scooter è risultato provento di un furto: era stato sottratto tre giorni prima ad un cittadino di Pozzuoli.