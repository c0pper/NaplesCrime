2016/04/06
Quattro rapine a mano armata in un mese, arrestati due minorenni
Ad incastrare il 17enne ed il 15enne, entrambi già noti alle forze dell'ordine, le immagini dei sistemi di videosorveglianza dei supermercati in cui avevano messo a segno i "colpi"
Secondo i carabinieri, sono gli autori di quattro rapine a mano armata portate a termine in meno di un mese: per questa ragione due minorenni sono stati arrestati a Poggioreale. Si tratta di un 17enne e di un 15enne già noti alle forze del'ordine. Sono accusati di rapine aggravate e porto illegale di arma da sparo.
Le immagini prese da sistemi di videosorveglianza hanno consentito di raccogliere "gravi e convergenti elementi di responsabilità" a carico dei due giovanissimi. Gli arrestati avrebbero agito tra il novembre e dicembre 2015 in quattro supermercati tra San Giovanni a Teduccio, Portici e San Giorgio a Cremano. Sono adesso detenuti negli istituti penali minorili di Nisida e di Airola, a Benevento.
