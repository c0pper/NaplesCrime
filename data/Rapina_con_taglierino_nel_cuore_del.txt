2021/04/12
Rapina con taglierino nel cuore del Vomero: arrestato 34enne
L'autore della rapina è stato rintracciato poco dopo dalla Polizia al Rione Traiano
Domenica pomeriggio gli agenti dell’Ufficio Prevenzione Generale e del Commissariato San Paolo, durante il servizio di controllo del territorio, su disposizione della Centrale Operativa sono intervenuti in via Camillo De Nardis al Vomero, nei pressi di via Cilea, per la segnalazione di una rapina.
I poliziotti, una volta sul posto, sono stati avvicinati da una persona che ha raccontato di essere stata rapinata del suo cellulare da un uomo armato di taglierino, il quale si era allontanato a bordo di un’auto.
Gli operatori, grazie alle descrizioni fornite dalla vittima, hanno rintracciato in viale Traiano l’uomo che, alla loro vista, ha abbandonato l’auto tentando la fuga a piedi ma, dopo un breve inseguimento, è stato bloccato in via Nerva.
L’uomo è stato trovato in possesso del cellulare e del taglierino utilizzato poco prima per la rapina, mentre il veicolo è risultato rubato nella stessa mattinata a Casoria.
Un 34enne napoletano, con precedenti di polizia, è stato pertanto arrestato per rapina e denunciato per ricettazione. L’autovettura è stata restituita al proprietario.