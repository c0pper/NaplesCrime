2016/05/04
Rapina e colpisce due donne al Centro Storico: in manette 31enne
L'uomo, dopo aver strappato la borsa ad una delle due donne facendola cadere a terra, colpiva con pugni nello stomaco anche l'altra, dopo essersi impossessato dello zainetto della stessa
I poliziotti del Commissariato Decumani hanno arrestato un 31enne napoletano, responsabile del reato di rapina aggravata e lesioni dolose in concorso con un'altra persona in corso di identificazione.
Nella tarda serata di ieri i poliziotti, mentre percorrevano Piazza del Gesù in servizio di controllo del territorio, hanno sentito delle urla di donna provenienti da via Capitelli.
Immediatamente intervenuti sul posto, gli agenti hanno sorpreso l'uomo che, dopo aver strappato la borsa ad una delle due donne facendola cadere a terra, colpiva con pugni nello stomaco anche l'altra, dopo essersi impossessato dello zainetto della stessa.
Alla vista della Polizia, il 31enne ha tentato di fuggire a piedi, lanciando a terra lo zainetto nel tentativo di disfarsene, prima di essere bloccato ed arrestato, mentre il complice, a bordo di uno scooter, è riuscito a far perdere le proprie tracce.
Le due vittime, per le ferite riportate, sono dovute ricorrere alle cure mediche ospedaliere.
L'arrestato è stato condotto presso il carcere di Poggioreale. Ore contate anche per il complice.
