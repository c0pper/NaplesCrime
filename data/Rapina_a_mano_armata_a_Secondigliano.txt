2017/08/12
Rapina a mano armata a Secondigliano: 18enne prova a resistere e viene ferito
La vittima era con altri tre ragazzi in auto quando sono stati accerchiati da un gruppo di malviventi
Era con tre amici in un'auto il ragazzo di 18 anni ferito ieri in un tentativo di rapina. Hanno imboccato via traversa III Cassano, a Secondigliano, senza sapere fosse un vicolo cieco. A quel punto è scattata la rapina.
L'auto è stata bloccata da un'altra vettura con quattro persone a bordo. Tre avevano il volto coperto da un casco: hanno minacciato le loro vittime e si sono fatti consegnare tutto quanto di valore avessero con sé.
Il ragazzo di 18 anni ha provato a nascondere alla vista dei rapinatori una catenina, ma gli è andata male. I malviventi se ne sono accorti e lo hanno colpito al volto col calcio della pistola. Ora si trova al Cardarelli con 30 giorni di prognosi.