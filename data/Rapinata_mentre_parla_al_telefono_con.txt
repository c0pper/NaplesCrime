2017/06/03
Rapinata mentre parla al telefono con il fidanzato: 19enne arrestato
La vittima stava uscendo dalla Stazione Metropolitana Piazza Leopardi quando il giovane l'ha afferrata al braccio con violenza
Ieri sera gli agenti della Polizia di Stato dell’Ufficio Prevenzione Generale hanno arrestato un 19enne cittadino egiziano in quanto ritenuto responsabile dei reati di rapina e lesioni personali dolose ai danni di una 26enne napoletana.
La vittima stava uscendo dalla Stazione Metropolitana Piazza Leopardi con il telefono all’orecchio in quanto impegnata in una conversazione con il proprio fidanzato quando all’improvviso l’egiziano l’ha afferrata al braccio con violenza. Intuito che volesse prenderle il cellulare ha opposto resistenza, ma il giovane le ha torto il braccio procurandole dolore e facendole mollare la presa. Impossessatosi dell’apparecchio si è poi liberato dalle scarpe e si è dato alla fuga scalzo lungo i binari in direzione della vicina Stazione Campi Flegrei.
La ragazza ha  avvisato la Polizia di Stato, mentre il rapinatore è riuscito a salire su un treno che stava per partire. Poco dop, però, è stato bloccato. Si è scoperto così che il 19enne era entrato in Italia il 6 agosto dell’anno scorso ed aveva ottenuto un permesso di soggiorno per richiedenti asilo con scadenza il prossimo 29 settembre. Nella giornata di oggi sarà giudicato con rito direttissimo.