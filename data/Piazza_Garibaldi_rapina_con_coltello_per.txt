2016/12/15
Piazza Garibaldi, rapina con coltello per 20 euro: arrestato 26enne
La vittima, dopo essere stata avvicinata, minacciata con un coltello e circondata da tre magrebini, era stata derubata della somma di venti euro e quindi picchiata
Gli agenti dell’Ufficio Prevenzione Generale hanno arrestato un 26enne, responsabile del reato di rapina pluri-aggravata in concorso con persone ignote.
Stanotte una volante è intervenuta a Piazza Garibaldi, dove era stata appena compiuta una rapina. La vittima, dopo essere stata avvicinata, minacciata con un coltello e circondata da tre magrebini, era stata derubata della somma di venti euro e quindi picchiata.
Scattate subito le ricerche, dopo pochi minuti i poliziotti hanno intercettato in via Malvasi uno dei rapinatori, che poco prima aveva minacciato la vittima armeggiando con un coltello. Bloccato, gli agenti hanno rinvenuto indosso al 26enne il coltello a serramanico, prontamente sequestrato.
Il giovane, con un permesso di soggiorno per lavoro stagionale, è stato arrestato ed è ora in attesa del giudizio direttissimo.
Proseguono le ricerche dei complici mentre la vittima, per le ferite riportate, è stata curata presso una struttura ospedaliera.