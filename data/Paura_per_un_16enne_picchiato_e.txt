2016/06/22
Paura per un 16enne, picchiato e rapinato del suo scooter: "Lo hanno massacrato"
"Sono stati suoi coetanei", ha denunciato sua madre. L'episodio intorno alle 18.30 di ieri su via Epomeo a Soccavo
Violenta rapina, intorno alle 18.30, ai danni di un 16enne. L'episodio è avvenuto a via Epomeo a Soccavo: il ragazzo è stato inseguito dai rapinatori, che dopo averlo malmenato si sono impossessati del suo scooter.
Secondo quanto raccontato dalla giovane vittima i delinquenti erano suoi coetanei, motorizzati anche loro. Il 16enne è stato medicato all'ospedale San Paolo. Presentava numerose ecchimosi e traumi facciali, oltre che il trauma ad un occhio per cui è stato trasferito al Cardarelli.
"Lo hanno massacrato di botte, facendolo cadere a terra con il motorino – ha spiegato sua madre, come scrive il Mattino – ma sappiamo chi è stato e li denunceremo tutti". Una pattuglia della polizia è intervenuta a raccogliere la denuncia della signora. Si indaga sul caso.
