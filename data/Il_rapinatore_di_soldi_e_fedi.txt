2017/02/01
Il rapinatore di soldi e fedi nuziali: arrestato "O' scugnat"
Lo scorso novembre l'uomo, insieme ad un complice, aveva rapinato un uomo in Via del Cassano
I poliziotti del commissariato di Secondigliano hanno eseguito l’Ordine di esecuzione di misura Cautelare della custodia in carcere emesso lo scorso 27 Gennaio dalla Procura della Repubblica presso il Tribunale Ordinario di Napoli – Sezione GIP a carico di di un 43enne napoletano indagato per il reato di rapina aggravata.
Gli agenti dallo scorso novembre erano sulle tracce dell’uomo che, insieme ad un complice, aveva rapinato un uomo mentre questi a bordo della sua autovettura in Via del Cassano.
Il rapinatore, alla guida di uno scooter, aveva avvicinato l’autovettura ed il complice con volto coperto da casco ed impugnando una pistola si era fatto consegnare soldi e la fede. In seguito ad accurate indagini, i poliziotti sono risaliti all’uomo soprannominato “o’ scugnat” per la mancanza di alcuni denti, particolare questo riferito dalla vittima che ne ha consentito l’individuazione.