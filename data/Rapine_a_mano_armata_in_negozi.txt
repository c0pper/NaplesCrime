2022/03/19
Rapine a mano armata in negozi e supermercati: scoperta la banda composta da cinque minorenni
In un caso, uno degli indagati, dopo aver conseguito l’incasso di un distributore, ha anche aggredito con inaudita violenza l’addetto al rifornimento, colpendolo ripetutamente con il calcio della pistola sulla testa e con calci e pugni sul corpo dopo averlo fatto cadere per terra
Eseguite cinque misure restrittive della libertà personale, emesse dal GIP presso il Tribunale per i Minorenni di Napoli, a carico di cinque minorenni, di cui due misure della custodia cautelare in IPM e tre misure del collocamento in comunità. Tutti i minorenni sono ritenuti responsabili di aver compiuto, in concorso tra loro, una o più rapine a mano armata in danno di esercizi commerciali del centro cittadino di Giugliano in Campania, in un arco temporale di tre mesi, a brevissima distanza l’una dall’altra.
Le prime due sono state commesse tra Natale e Capodanno scorsi in danno di un supermercato e di una pharmasanitaria, l’ultima, risalente allo scorso mese di febbraio, è stata perpetrata ai danni di un distributore di benzina. In tutti i casi i rapinatori hanno adoperato una pistola per minacciare le vittime e per farsi consegnare il danaro provento delle giornate di lavoro. In un caso, uno degli indagati, dopo aver conseguito l’incasso di un distributore, ha anche aggredito con inaudita violenza l’addetto al rifornimento, colpendolo ripetutamente con il calcio della pistola sulla testa e con calci e pugni sul corpo dopo averlo fatto cadere per terra.
La incessante attività di indagine svolta dal Commissariato di PS Giugliano-Villaricca, coordinata dalla Procura per i Minorenni, ha consentito di ricostruire la dinamica delle singole rapine seriali e di identificare gli autori dei reati violenti, attraverso l’analisi delle immagini delle telecamere di sorveglianza del centro cittadino e degli esercizi commerciali e l’esecuzione di mirate perquisizioni che hanno permesso di acquisire importanti elementi a carico degli indagati.