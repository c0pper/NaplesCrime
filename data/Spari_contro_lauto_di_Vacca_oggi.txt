2019/01/27
Spari contro l'auto di Vacca: oggi il calciatore sarà regolarmente in campo
Ai compagni di squadra della Casertana è sembrato sereno. Il ragazzo di Secondigliano sarà del match con il Catanzaro
Antonio Vacca, calciatore della Casertana venerdì sera vittima di una violenta rapina a Secondigliano, sarà oggi regolarmente in campo per l'incontro di Lega Pro tra il Catanzaro e la sua squadra.
Il giocatore, che a Secondigliano è nato ed è cresciuto, aveva denunciato su Instagram che un proiettile sparato da alcuni rapinatori gli si era conficcato nella carrozzeria dell'auto. Questo dopo che soltanto alcuni giorni prima era stato vittima di un altro tentativo di rapina, sempre nel suo quartiere.
Vacca sui social aveva sfogato tutta la sua rabbia, soprattutto il timore per le conseguenze che lo sparo dei rapinatori avrebbe potuto avere qualora sulla vettura ci fossero stati i suoi figli.
Ai compagni di squadra, già negli allenamenti di ieri, si era comunque mostrato sereno. Ed oggi sarà regolarmente della partita.