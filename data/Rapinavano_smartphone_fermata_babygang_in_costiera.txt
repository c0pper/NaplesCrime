2015/08/12
Rapinavano smartphone: fermata babygang in costiera
Mentre un 15enne ed un 16enne sono stati arrestati e portati nel centro di prima accoglienza del viale Colli Aminei, il 13enne che era con loro è stato riaffidato ai genitori
A Vico Equense i carabinieri hanno arrestato un 15enne di Castellammare di Stabia ed un 16enne di Portici, questo già noto alle forze dell'ordine. Identificato e bloccato anche un loro complice di 13 anni e quindi non imputabile.
I giovanissimi si erano avvicinati ad un 15enne su via Cortile, e gli avevano rapinato lo smartphone minacciandolo con un coltello. I militari sono stati subito avvertiti dell'accaduto ed hanno bloccato i tre nella stazione della Circumvesuviana, probabilmente in procinto di salire sul primo treno disponibile per allontanarsi dalla zona.
Perquisiti, avevano con sé un coltello con lama lunga 11 centimetri, il cellulare rapinato e della marijuana per uso personale - motivo per il quale il 15enne è stato segnalato al prefetto. Mentre il bottino è stato restituito al proprietario, i due sono stati portati nel centro di prima accoglienza di Napoli sul viale Colli Aminei. Il 13enne è stato identificato e riaffidato ai genitori.