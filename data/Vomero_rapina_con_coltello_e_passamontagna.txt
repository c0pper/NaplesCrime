2019/12/05
Vomero, rapina con coltello e passamontagna ai danni di un passante: arrestato
A finire in manette un 36enne
I Carabinieri del Nucleo Operativo Napoli Vomero hanno dato esecuzione a un’ordinanza di custodia cautelare in carcere emessa dal Gip presso il Tribunale di Napoli a carico di un 36enne del quartiere Materdei.
Le indagini dei militari erano partite nei giorni immediatamente successivi lo scorso 18 settembre, allorquando erano venuti a conoscenza che, la sera in questione, uno sconosciuto armato di coltello, dopo essersi coperto il volto con un passamontagna, aveva bloccato un passante e, minacciandolo con l’arma, si era fatto consegnare il suo portafogli.
Le indagini intraprese nell’immediatezza permettevano di accertare l’effettivo compimento della rapina ed acquisire numerosi indizi che permettevano infine di individuare l’autore nel 36enne. Nonostante le ricerche nonché gli appelli effettuati anche a mezzo stampa, la vittima della rapina non ha mai formalizzato la denuncia per quanto occorsogli, né si è mai presentata presso alcun ufficio di polizia.
L'arrestato, già gravato da precedenti penali per reati contro il patrimonio, è stato associato presso il Carcere di Poggioreale.