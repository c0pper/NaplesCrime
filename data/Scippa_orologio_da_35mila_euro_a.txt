2015/09/02
Scippa orologio da 35mila euro a un turista sotto gli occhi delle telecamere
Il fatto in Piazza Municipio. I carabinieri sono riusciti a identificare e sottoporre a fermo lo scippatore, un 33enne napoletano, già noto alle forze dell'ordine
Un vero e proprio scippo 'in diretta'. Sotto gli obiettivi delle telecamere di sorveglianza installate all'ingresso di un grande albergo di piazza Municipio, un malvivente ha strappato un Hublot da 35mila euro dal polso di un turista inglese, ma è finito in manette.
Nel video acquisito dai Carabinieri si vede la vittima arrivare in taxi, scendere dall'auto, lo scippatore avvicinarsi, 'ghermire' il preziosissimo orologio strappandolo dal polso del proprietario. Tutto davanti ad automobilisti e pedoni.
A distanza di qualche giorno i carabinieri della compagnia Napoli centro sono riusciti a identificare e sottoporre a fermo lo scippatore, un 33enne napoletano, già noto alle forze dell'ordine.
Durante la perquisizione domiciliare a casa del fermato i militari hanno trovato casco e indumenti indossati al momento dello scippo. Intanto proseguono le indagini per identificare il complice che lo aspettava poco più avanti, alla guida di uno scooter. Per il 33enne è già stato convalidato il fermo ed è stata disposta la custodia cautelare in carcere.