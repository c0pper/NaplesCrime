2019/03/14
Sgominata banda di rapinatori d'auto in garage: 7 arresti
I sette sono ritenuti responsabili, a vario titolo, di rapina aggravata, sequestro di persona e porto illegale di arma da fuoco
A conclusione di indagini coordinate dalla Procura Ordinaria e per i Minori di Napoli, i Carabinieri della Stazione e del Nucleo Operativo Vomero hanno dato esecuzione a due ordinanze di custodia cautelare emesse dai GIP dei due tribunali a carico di 7 soggetti già noti alle forze dell’ordine, uno dei quali minorenne.
I sette sono ritenuti responsabili, a vario titolo, di rapina aggravata, sequestro di persona e porto illegale di arma da fuoco.
Le indagini dei militari hanno preso il via dopo la commissione lo scorso 2 novembre di una rapina ai danni di un garage del quartiere Arenella nel corso della quale i malviventi avevano asportato 5 autovetture, la somma di 200 euro in contante e un apparato del sistema di videosorveglianza.
IL RAID IN UN GARAGE: IL VIDEO
Le indagini, avviate nell’immediatezza, hanno permesso di individuare e recuperare tutte le autovetture asportate, identificare i componenti il gruppo di rapinatori e delineare i ruoli di ognuno dei 7, grazie anche alla visione dei video estrapolati da svariati impianti di videosorveglianza installati nella zona.
IL MODUS OPERANDI DELLA BANDA
Nei video investigativi utilizzati per ricostruire la vicenda e identificare i colpevoli, si vede il gruppo di rapinatori che viene accompagnato in auto da un complice nei pressi di un garage. Dopo essersi travisati il viso, fanno irruzione all’interno del garage minacciando con una pistola a tamburo il dipendente in servizio notturno: il malcapitato viene costretto a sdraiarsi a terra e subito dopo chiuso a chiave nel bagno.
Neutralizzato il guardiano, i malfattori selezionano i veicoli da rapinare e vi saltano a bordo dandosi alla fuga immediatamente, dopo aver razziato l’incasso, circa 200 euro. Nella fase di uscita dal garage incrociano anche il proprietario di una delle vetture che stanno portando via, ma lo sfortunato non riesce a capire che si tratta di una rapina, anche quella della sua vettura, e lascia fare pensando di essere capitato nel momento di una “rotazione” per guadagnare spazio.