2015/08/22
Picchia sua madre e le ruba 30 euro: arrestata
Una 34enne è stata fermata dopo aver rapinato sua madre ed averla colpita ripetutamente, in presenza di padre e sorella
Nel pomeriggio di ieri la polizia del Commissariato San Ferdinando ha fermato una 34enne pregiudicata. La donna è indiziata dei reati di rapina e lesioni ai danni della madre, di 58 anni.
Come già successo in passato, il motivo dell'aggressione è stata una richiesta di denaro negata. La 34enne ha quindi scaraventato con violenza al suolo sua madre per poi colpirla ripetutamente. Le ha rubato 30 euro dalla borsa ed è scappata, il tutto mentre in casa erano presenti la sorella ed il padre.
Mentre la donna è stata accompagnata al Pronto Soccorso dell’Ospedale dei Pellegrini, dove è stata medicata per le ferite (guarirà in una settimana), la 34enne veniva denunciata alle autorità. I poliziotti l'hanno trovata in un basso di Vico Egiziaca dove ha provato a sottrarsi alla cattura chiudendosi dietro la porta blindata dell’ingresso.
Convinta ad uscire, ha inutilmente provato a fuggire. È stata condotta nella casa circondariale femminile di Pozzuoli.