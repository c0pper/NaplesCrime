2017/02/28
Rapinano due donne, poi aggrediscono gli agenti: arrestati
La vicenda nella notte in via Soprammuro. Nel carcere di Poggioreale sono finiti un 20enne e un 21enne, entrambi marocchini
Gli agenti del Commissariato Vicaria Mercato insieme ad altri del Commissariato Decumani e dell’Ufficio Prevenzione Generale hanno arrestato un 20enne e un 21enne, entrambi marocchini, responsabili in concorso dei reati di rapina aggravata e resistenza a Pubblico Ufficiale.
Questa notte gli agenti, nel percorrere via Soprammuro, hanno visto due donne urlare e nelle loro vicinanze tre extracomunitari, di cui uno armato di coltello, che le avevano appena rapinate delle loro borse. I malfattori sono scappati,  ma inseguiti dalla polizia.
Il primo è stato bloccato, dopo una colluttazione, in via Gabella della Farina; il secondo è stato raggiunto verso la fine di Porta Nolana. Un terzo complice invece è riuscito a sfuggire all’arresto. Le due borse sono state restituite alle legittime proprietarie mentre i due marocchini sono stati condotti presso il carcere di Poggioreale.