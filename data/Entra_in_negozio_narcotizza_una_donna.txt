2017/10/03
Entra in negozio, narcotizza una donna e la deruba: arrestata una 17enne
L'episodio risale allo scorso 18 luglio ed è avvenuto in un negozio d'abbigliamento di Lusciano. Ieri l'arresto della minorenne, di Giugliano, condotta nel carcere minorile di Nisida
Una 17enne di Giugliano è stata arrestata per una rapina effettuata in un negozio di abbigliamento a Lusciano, nei pressi di Aversa, lo scorso 18 luglio.
La ragazza – secondo la ricostruzione dei carabinieri – entrò nell'esercizio commerciale per poi spintonare e narcotizzare la vittima (una 45enne del posto) con una sostanza spruzzata nell'ambiente. Poi le portò via la borsa.
I militari sono risaliti alla giuglianese grazie alla denuncia presentata dalla vittima. La 17enne è stata condotta nel carcere minorile di Nisida.