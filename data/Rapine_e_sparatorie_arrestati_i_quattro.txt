2018/08/23
Rapine e sparatorie: arrestati i quattro della banda dell'Alfa Grigia
La banda è stata bloccata dopo un inseguimento
La squadra mobile della Polizia di Stato è riuscita ad intercettare la "banda dell'Alfa grigia", resasi protagonista dell'escalation di furti ai danni di diverse attività commerciali in tutto il casertano, in particolare a Santa Maria Capua Vetere e nell'agro aversano. I malviventi sono stati rintracciati nella zona a sud di Caserta e bloccati dopo un inseguimento protrattosi sino a Caivano.
Arrestati nella flagranza del reato di rapina impropria, resistenza a pubblico ufficiale, tentato omicidio, ricettazione, possesso non giustificato di oggetti atti ad offendere e di arnesi atti allo scasso, M. T. albanese di 22 anni, irregolare sul territorio dello Stato, K.C., albanese 34enne, irregolare sul territorio dello Stato, M. D., albanese di 33 anni, A. B. albanese di 27 anni, irregolare sul territorio dello Stato, tutti con precedenti di polizia.
I quattro sono stati notati in una Alfa 147 aggirarsi in maniera sospetta nella zona di Santa Maria Capua Vetere. Il comportamento tenuto dai quattro attirava l’attenzione dei poliziotti intervenuti che iniziavano un pedinamento nel corso del quale i malviventi, dopo aver lasciato l’auto in strada, venivano visti entrare in una stradina periferica per poi far perdere le loro tracce. I poliziotti continuavano a perlustrare la zona riuscendo a rintracciare poco dopo la stessa auto con i quattro soggetti a bordo e con un grosso oggetto scuro, che si intravedeva dal portabagagli. L’auto veniva seguita a distanza attraversare le zone di Teverola, Frattaminore sino in via Atellana di Caivano, luogo in cui la macchina veniva bloccata dagli agenti.
Ne scaturiva una violenta reazione da parte dei malviventi due dei quali, dopo aver colpito due operatori intervenuti, riuscivano a darsi alla fuga. Gli altri due rimanevano a bordo della 147, ingranavano la marcia accelerando velocemente, impattando prima contro una auto di servizio e poi, ripresa la marcia, colpivano con l’auto uno degli agenti alla gamba, facendolo rovinare a terra. L'auto, dopo aver percorso a folle velocità la periferia di Caivano, veniva bloccata dalle auto della Polizia. Nel corso delle operazioni di cattura proseguiva la violenta reazione dei malviventi uno dei quali, armato di pistola, veniva ferito ad un piede da un colpo esploso da uno degli agenti intervenuti. Il conducente del veicolo tentava una nuova disperata fuga scagliandosi violentemente a folle velocità con la propria auto contro le auto di servizio e, riuscendosi a creare un varco tra le stesse, percorrendo la via Provinciale Frattamaggiore Crispano raggiungeva la rampa di immissione che dal Parco Verde di Caivano immette sulla Nuova SS 87, venendo nuovamente affiancato. Ne iniziava un violento speronamento a seguito del quale sia l’auto di servizio che quella del malvivente uscivano fuori strada finendo nell’aiuola spartitraffico che delimita lo svincolo. Lì il malvivente veniva bloccato.
All’interno dell’Alfa 147 veniva rinvenuto un televisore e diversi oggetti in oro e argento, risultati provento di furto perpetrato poche ore prima in una abitazione sita in Santa Maria Capua Vetere, i cui proprietari erano in vacanza. All’interno dell’auto venivano rinvenuti anche diversi arnesi atti allo scasso. I due malviventi che si erano dati alla fuga sono stati visti in un’Audi nera, mentre entravano all’interno di una abitazione sita nel centro storico di Caivano, dove venivano bloccati.
All’interno dell’abitazione venivano rinvenute somme di denaro, orologi, bottiglie di liquore di ingente valore e svariati oggetti preziosi del cui possesso non erano in grado di fornire spiegazioni. Veniva rinvenuta anche la fede nuziale appartenente alla proprietaria dell’appartamento di Santa Maria Capua Vetere depredato nella notte.

I quattro rapinatori venivano tratti in arresto e, su disposizione della Procura della Repubblica di Napoli Nord, tre venivano condotti presso il carcere di Poggioreale mentre il ferito veniva piantonato in stato di arresto presso l’ospedale civile di Frattamaggiore. 
