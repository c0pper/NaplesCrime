2016/08/10
Si fingono finanzieri per rapinargli casa: ne ferisce uno e lo fa arrestare
L'episodio è avvenuto a Casavatore. La vittima, che era stata ammanettata, ha reagito ferendo uno dei malviventi
Si fingevano dei finanzieri, ma il loro scopo era entrare in casa e portare a termine una rapina. Inquietante episodio a Casavatore: il padrone di casa, dopo una colluttazione è riuscito a ferire e bloccare uno dei malviventi facendolo poi arrestare dai carabinieri.
I ladri, in quattro, avevano ammanettato la loro vittima ad un tavolo. Questi, approfittando di un momento di distrazione della banda, è riuscito però a bloccarne uno mentre gli altri scappavano.
La persona finita in manette ha 51 anni ed è già nota alle forze dell'ordine. Arrestato per tentata rapina aggravata, è stato trasportato all'ospedale di Pozzuoli dove è ricoverato, piantonato dalle forze dell'ordine, per una frattura al cranio. Non è in pericolo di vita.
Cure mediche anche per il padrone di casa: i sanitari del San Giovanni Bosco lo hanno medicato per contusioni guaribili in 5 giorni. I carabinieri, durante il sopralluogo, hanno trovato e sequestrato un giubbino simile a quelli usati dalla Guardia di finanza, una pistola “scenica”, un paio di manette, un paio di guanti e un passamontagna.