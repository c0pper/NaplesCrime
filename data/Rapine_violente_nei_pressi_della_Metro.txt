2016/05/17
Rapine violente nei pressi della Metro di Scampia: arrestati due minorenni
In manette due gemelli di 17 anni. Minacciavano coetanei con un coltello per sottrargli gli smartphone. Le accuse sono di rapina aggravata, lesioni e porto abusivo di arma
In manette due fratelli gemelli, di 17 anni, ritenuti responsabili dei reati di rapina aggravata, lesioni e porto abusivo di arma nei confronti alcuni coetanei nei pressi della metropolitana di Scampia. I due minorenni sono stati arrestati questa mattina, a conclusione di una specifica attività investigativa, dagli agenti del Commissariato di Scampia.
I poliziotti hanno rintracciato i due giovani presso la loro abitazione e li hanno accompagnati in una comunità per minori su disposizione del GIP presso il Tribunale dei Minorenni di Napoli.
In particolare, a seguito di mirate indagini, i due ragazzini sono ritenuti responsabili di alcune violente rapine avvenute nello scorso mese di dicembre ai danni di coetanei che, sotto la minaccia di un coltello, furono costretti a cedere i loro telefoni cellulari.
Le risultanze delle indagini sono state trasmesse dalla Procura della Repubblica presso il Tribunale dei Minorenni di Napoli che ha ottenuto i provvedimenti di arresto eseguiti alle prime ore della mattinata.