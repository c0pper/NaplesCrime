2018/10/09
Rapina a mano armata a Pozzuoli: ferito il dipendente di una farmacia
In tre hanno portato via l'intero incasso, facendo irruzione nel locale armi in pugno e col viso coperto da passamontagna
Momenti di paura nel quartiere puteolano di Monterusciello, dove tre rapinatori hanno preso di mira una farmacia di via Monterusciello intorno alle 16.30 di oggi.
I tre hanno portato via l'intero incasso dopo aver fatto irruzione nel locale col viso coperto da passamontagna. Uno dei due malviventi entrati nell'esercizio commerciale – un terzo era rimasto all'esterno a fare da palo – ha anche ferito un dipendente, colpendolo alla testa con il calcio della sua pistola.
Sul posto si sono rapidamente portati i carabinieri di Pozzuoli, che prenderanno visione di quanto registrato dalle telecamere di sicurezza. Si tratta dell'ennesimo furto ai danni di una farmacia nel quartiere. A riportare la notizia è Cronaca Flegrea.