2018/10/10
Rapinarono il ragazzo delle consegne di una nota pasticceria: arrestati
Si tratta di un 35enne del Rione Sanità e di un 44enne di piazza Cavour. Il colpo risale allo scorso primo Marzo
La rapina l'avevano portata a termine in due, un 35enne del Rione Sanità ed un 44enne di piazza Cavour. Risale al primo marzo scorso: un dipendente di una nota pasticceria napoletana aveva appena consegnato le ultime torte in una pizzeria, e ricevuto il pagamento (di 80 euro) stava rientrando al laboratorio, in via Foria.
È lì che i malviventi hanno agito, seguendo il ragazzo delle consegne mentre era alla guida del suo furgone. Uno dei rapinatori è entrato nel locale, ha puntato una pistola al volto della vittima e si è fatto consegnare gli 80 euro. "Scordati questa faccia - gli avrebbe detto - altrimenti ti uccido".
La vittima però ha denunciato tutto ai carabinieri, fornendo loro i particolari necessari per individuare i due complici. Nelle loro abitazioni i militari hanno sequestrato quelli che si pensano siano i vestiti che indossavano al momento del colpo. Si trovano adesso entrambi in carcere.