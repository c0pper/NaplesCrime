2017/05/09
Gioielliere ucciso, le indagini: ipotesi rapina non è pista privilegiata
La cassaforte dell'esercizio commerciale era vuota. A trovare il corpo del 43enne Salvatore Gala è stato un commerciante della zona
I carabinieri sono sul posto ad effettuare i rilievi del caso fin dalle 10. Emergono nuovi particolari sulla morte di Salvatore Gala, il gioielliere di 43 anni trovato morto nel suo negozio in via Vincenzo Merolla 77 a Marano.
La cassaforte dell'esercizio commerciale è stata trovata aperta, con nulla all'interno, eppure sta trapelando che l'ipotesi della rapina non sia la pista privilegiata dagli inquirenti.
La sezione scentifica dei carabinieri di Castello di Cisterna ha stabilito che l'uomo è stato ucciso con un solo colpo di pistola, nella tarda serata di ieri.
La scorsa notte Salvatore Gala non aveva fatto ritorno a casa, destando le preoccupazioni dei familiari. È stato un commerciante della zona, su richiesta della madre dell'uomo, a controllare in gioielleria e trovare il cadavere.
Ad indagare sulla vicenda sono i carabinieri della compagnia di Giugliano guidati dal capitano Antonio De Lise. Tra le persone ascoltate in caserma, anche l'ex moglie della vittima. All'esterno del negozio c'era una telecamera di videosorveglianza: le immagini sono state acquisite dai militari.