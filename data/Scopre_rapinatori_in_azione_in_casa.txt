2017/07/20
Scopre rapinatori in azione in casa sua: ragazza li mette in fuga
La giovane, una 25enne di Trecase che vive con i genitori, è rimasta lievemente ferita in una colluttazione con i malviventi. Arrestati dai carabinieri poco dopo
Ha scoperto due rapinatori entrati in casa sua, ed è riuscita a metterli in fuga. Protagonista dell'episodio una 25enne di Trecase, che vive con i suoi genitori.
La ragazza, in piena notte, è stata svegliata da alcuni rumori. Si trattava di rapinatori in azione proprio nel suo appartamento. Questi, accortisi di essere stati scoperti, hanno provato ad immobilizzarla, poi – dopo averla violentemente spintonata – sono scappati via.
Chiamati al telefono si sono messi sulle loro tracce i carabinieri di Torre Annunziata, che li hanno fermati poco dopo e messi in manette. Si trattava di due 23enni incensurati, provenienti uno dal Ghana e l'altro dalla Guinea.
La ragazza è rimasta lievemente ferita dalla colluttazione.