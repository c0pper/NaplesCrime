2019/09/24
Seduceva uomini, poi li drogava e rapinava: arrestata la "mantide" della Stazione Centrale
Georgiana, 31 anni, è stata individuata grazie a immagini di videosorveglianza ed appostamenti
La sua strategia era sempre la stessa: seduceva uomini soli alla Stazione Centrale, si appartava con loro, poi li riduceva in stato di incoscienza e li derubava. Trentuno anni, georgiana, è stata arrestata dalla polfer.
Consapevole del fatto che le sue vittime ne restassero affascinati, le avvicinava con la scusa di chiedere loro una sigaretta. Da lì conquistava la fiducia degli uomini scelti di volta in volta, fino ad offrire loro una bevanda che aveva corretto con benzodiazepine così da far perdere loro i sensi.
Le indagini sulla ragazza sono partite dopo l'acquisizione da parte degli agenti di numerose denunce per rapina, che presentavano le stesse caratteristiche. Attraverso appostamenti notturni e filmati di videosorveglianza si è riusciti ad identificare la rapinatrice e a fermarla.
La 31enne è stata riconosciuta dalle vittime delle rapine, e nel corso della perquisizione nel suo domicilio è stata ritrovata parte della refurtiva. È stata arrestata e condotta nel carcere femminile di Pozzuoli con l'accusa di rapina aggravata.