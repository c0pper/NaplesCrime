2017/05/20
Era il terrore degli studenti in Circum: arrestato dopo 13 rapine
Ventitré anni, già noto alle forze dell'ordine, agiva soprattutto nelle stazioni di Casalnuovo e Pomigliano
A Casalnuovo i carabinieri hanno arrestato un rapinatore seriale che da solo, secondo l'accusa, avrebbe messo a segno 13 rapine, tutte nelle stazioni della Circumvesuviana ed ai danni di studenti e pensionati.
L'arrestato ha 23 anni ed era già noto alle forze dell'ordine.
Armato di pistola o coltello, agiva nelle stazioni Circum di Casalnuovo e Pomigliano d’Arco. Avvicinava le vittime in partenza o in arrivo e le minacciava, costringendole quindi a consegnare lui il denaro e i telefoni cellulari.
Accertate rapine a 15 tra studenti e pensionati, con un bottino complessivo di 20 smartphone e 2mila e 500 euro in contanti.
Già arrestato due volte per rapina, la terza misura cautelare del 23enne arriva per l'accusa di altri 11 colpi. Soltanto in un'occasione ha avuto un complice: un 18enne – anch'egli di Casalnuovo – già noto alle forze dell'ordine.