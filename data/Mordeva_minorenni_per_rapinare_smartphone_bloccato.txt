2016/09/28
Mordeva minorenni per rapinare smartphone: bloccato dalla Polizia
Fermato ladro seriale, incubo dei giovanissimi tra Corso Malta e il Centro Direzionale. Avrebbe messo a segno 25 rapine minacciando e persino mordendo le sue giovani vittime
Identificato e sottoposto a fermo dagli agenti del Commissariato di Polizia “Vasto-Arenaccia” il rapinatore seriale divenuto l’incubo dei minorenni in transito nella zona tra il Corso Malta ed il Centro Direzionale.
L'uomo, pluripregiudicato 25enne, sceglieva - spiegano le forze dell'ordine - sempre vittime giovanissime, tra i 12 ed i 16 anni, e, dopo averle avvicinate con un pretesto, minacciava di accoltellarle o spararle se non avessero consegnato lo smartphone. In una circostanza, addirittura, il rapinatore non ha esitato a mordere il collo di un ragazzino di 12 anni, al fine d’impossessarsi del suo telefonino.
L'ultima rapina risale solo a ieri, ma sono 25 i colpi analoghi messi a segno tra giugno e settembre sempre con lo stesso modus operandi sui quali indagano le forze dell'ordine. I poliziotti, che da tempo erano sulle tracce dell'uomo, grazie alle minuziose descrizione acquisite, sono riusciti ad identificarlo e, questa mattina, lo hanno bloccato mentre rincasava, nonostante avesse cercato di celare la sua identità camuffandosi con un cappuccio. Inutile, per il rapinatore, ogni tentativo di fuga, l'uomo è stato condotto alla Casa Circondariale di Poggioreale. 