2017/06/26
Accoltellati in una tentata rapina: paura per due ragazzi a Fuorigrotta
Ventitré e ventotto anni, sono stati aggrediti da quattro persone a piazzale Tecchio. Il più giovane dei due ha rischiato di perdere un occhio: l'aggressore l'ha ferito con un taglierino
Paura nella notte a Fuorigrotta. Due ragazzi incensurati, di 28 e 23 anni, sono rimasti feriti in una tentata rapina nei pressi di piazzale Tecchio. Il più giovane, di Casoria, è stato ferito con un taglierino all'occhio sinistro, l'altro al gluteo destro.
I due hanno riferito agli agenti di essere stati aggrediti da quattro persone in sella a due scooter, che volevano rapinarli dei loro smartphone.
Uno degli aggressori era armato di un taglierino.
Secondo i medici del Loreto Mare che hanno preso in cura i ragazzi, il 23enne avrebbe potuto perdere l'occhio: la lama ha rischiato di lacerargli la palpebra. La prognosi è di dieci giorni. Le forze dell'ordine intanto indagano alla ricerca degli aggressori.