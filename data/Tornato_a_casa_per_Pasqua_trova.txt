2016/03/25
Tornato a casa per Pasqua, trova ad attenderlo la polizia: pregiudicato in manette
L'uomo deve scontare quasi nove anni di carcere. E' stato condannato per truffe, rapine e furti commessi in giro per l'Italia
Le sue specialità erano truffe, rapine e furti. Operava lontano da casa, da Forcella, poi messo a segno il "colpo" ritornava nel suo quartiere. Quarantaquattro anni, pregiudicato, stava rientrando per trascorrere in famiglia le festività pasquali quando è stato messo in manette dalla polizia.
Gli agenti da giorni provavano a rintracciarlo, controllando nei luoghi abitualmente frequentati dall’uomo. L'hanno finalmente trovato oggi, mentre era a bordo della sua auto in piazza De Nicola.
L'uomo era destinatario di un provvedimento di carcerazione. Deve scontare 8 anni, 9 mesi e 12 giorni di reclusione per reati commessi a Como, Orvieto, Pavia, Venezia, Spoleto, Brescia, Napoli, Parma, Lamezia Terme e Busto Arsizio. È stato condotto a Poggioreale.