2015/09/08
Aggredisce e minaccia con un coltello una ragazza per derubarla: arrestato
L'episodio ha avuto luogo nella serata di ieri a Porta Nolana. Vittima, una giovane tunisina, che urlando è riuscita a far accorrere la polizia. In manette un 42enne cittadino algerino
Quarantadue anni, cittadino algerino, un uomo è stato ieri sera arrestato con l'accusa di tentata rapina.
L'episodio sarebbe accaduto nei pressi di Porta Nolana, intorno alle 18.30. Vittima, una giovane tunisina. La ragazza è stata avvicinata dall'uomo, scaraventata al suolo con un violentissimo schiaffo, e poi minacciata con un coltello alla gola.
Scopo dell'assalitore strapparle la borsa a tracolla. Le urla della ragazza, però, hanno attirato l’attenzione dei presenti e di due pattuglie della polizia. Alla vista degli agenti l'uomo ha lasciato cadere il coltello ed è fuggito verso corso Umberto. Raggiunto, è stato bloccato e arrestato.
La vittima è stata soccorsa e medicata al Loreto Mare, dove il personale sanitario l'ha giudicata guaribile in sette giorni. L’arrestato sarà processato per direttissima.