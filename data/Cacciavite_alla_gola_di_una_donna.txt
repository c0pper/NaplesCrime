2017/05/14
Cacciavite alla gola di una donna per rapinarle gli anelli: arrestati
Impossibilitata a darsi alla fuga e sotto la minaccia dell'attrezzo, la donna è stata costretta a sfilarsi dalle dita 3 anelli d'oro del valore complessivo di 1.000 euro
I Carabinieri della stazione di Capodimonte hanno sottoposto a fermo un 41enne già noto alle forze dell'ordine e attualmente in semilibertà e un 30enne, anch’egli già noto alle forze dell'ordine.

I due avevano bloccato con un'auto i movimenti di una 65enne cha stava parcheggiando la sua vettura in via Lieti a Capodimonte e uno le aveva puntato al collo un grosso cacciavite.

Impossibilitata a darsi alla fuga e sotto la minaccia dell’attrezzo, la donna è stata costretta a sfilarsi dalle dita 3 anelli d’oro del valore complessivo di 1.000 euro.
Le indagini dei Carabinieri, avviate subito dopo la denuncia, hanno portato alla cattura dei rapinatori. Dopo aver individuato il loro mezzo grazie a immagini prese da impianti di videosorveglianza, i militari dell’arma li hanno rintracciati e bloccati nella Masseria Cardone.

Uno degli anelli rapinati era ancora in loro possesso e il loro abbigliamento corrispondeva a quello descritto dalle vittima, che li ha pure riconosciuti. Fermati, i due sono stati associati al carcere di Poggioreale.