2016/11/16
Rapina in tabaccheria, titolare in ostaggio: interviene la polizia
In manette gli autori del colpo, tre giovanissimi pregiudicati dei Quartieri Spagnoli. A chiamare il 113 un cittadino, insospettito dall'ingresso dei tre a volto coperto nell'esercizio commerciale di viale Michelangelo
Rapina sventata, stamane, in una tabaccheria di viale Michelangelo. Un residente della zona aveva notato tre individui sospetti entrare nell'esercizio commerciale: da lì la sua telefonata al 113 e l'intervento della polizia.
Gli agenti sono arrivati sul posto in pochi minuti. I tre malviventi, di cui uno armato, alla vista della polizia si sono barricati all’interno della tabaccheria prendendo in ostaggio la titolare. Con loro c'erano altre due donne, promoter al lavoro.
I poliziotti hanno effettuato opera di persuasione con i tre malviventi, riuscendo a convincerli ad uscire così da non aggravare la propria posizione giuridica. Sono stati quindi arrestati. Si trattava di tre giovanissimi - tra i 19 e i 25 anni - pregiudicati dei Quartieri Spagnoli, due dei quali fratelli.
I due fratelli erano peraltro evasi dagli arresti domiciliari, mentre il 19enne era stato arrestato nello scorso luglio e condannato a 8 mesi di reclusione con pena sospesa.