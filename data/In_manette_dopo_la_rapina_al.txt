2021/01/10
In manette dopo la rapina al supermarket: a tradirlo il tatuaggio sul braccio
È stato così riconosciuto dai carabinieri dopo l'analisi dei filmati di sorveglianza
Ad Afragola i carabinier hanno arrestato un 21enne del posto già noto: è ritenuto gravemente indiziato di una rapina commessa presso un supermercato di via Sicilia, ed è stato messo in manette in esecuzione di un provvedimento emesso dal Gip del Tribunale di Napoli Nord su richiesta della procura aversana.
Armato di pistola avrebbe sottratto dalla cassa 1700 euro e 2 cellulari da altrettanti clienti in coda per pagare la spesa.
I militari, coordinati dall'Autorità Giudiziaria, hanno identificato il 21enne attraverso l'analisi delle immagini delle telecamere di videosorveglianza. Un particolare è stato determinante: un tatuaggio sul braccio che ha consentito, anche grazie alle testimonianze dei presenti, di identificare il rapinatore.
Durante l'attività di indagine, i carabinieri hanno sequestrato una pistola scacciacani Beretta mod. 92, priva del tappo rosso, rinvenuta nell'abitazione dell'arrestato e coincidente con quella utilizzata per la rapina. Il 21enne è stato sottoposto ai domiciliari con braccialetto elettronico.