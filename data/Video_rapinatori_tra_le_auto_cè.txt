2019/12/12
Video rapinatori tra le auto: c'è un arresto
A darne notizia è il consigliere regionale dei Verdi Francesco Borrelli, che si dichiara "soddisfatto del lavoro delle forze dell’ordine"
È stata messa in manette una persona, sospettata di essere tra i due rapinatori immortalati nel video - diffusosi ieri a macchia d'olio sui social - girato da un automobilista sull'Asse Perimetrale Melito-Scampia.
A darne notizia è il consigliere regionale dei Verdi Francesco Borrelli, che si dichiara "soddisfatto del lavoro delle forze dell’ordine".
"Si tratta di un’ottima notizia - commenta Borrelli - Serve massima determinazione nella lotta contro i delinquenti. Non deve esserci alcun tipo di agibilità per questi soggetti che, ogni giorno, seminano il terrore sulle nostre strade”.
“Alcune arterie, come l’Asse mediano, gli assi perimetrali e le strade adiacenti l’aeroporto di Capodichino - conclude il consigliere - da un po’ di tempo a questa parte, sono diventate il bancomat dei delinquenti che, approfittando del traffico, sorprendono i malcapitati automobilisti. Occorre stoppare questo fenomeno".