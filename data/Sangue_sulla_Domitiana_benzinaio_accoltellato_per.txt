2016/12/08
Sangue sulla Domitiana, benzinaio accoltellato per aver reagito ad una rapina
Un malvivente gli si era avvicinato minacciandolo con un coltello per farsi consegnare l'incasso. La vittima ha reagito e ne è nata una colluttazione in cui ha avuto la peggio
Accoltellato, per quella che doveva essere una rapina e che invece stava per trasformarsi in tragedia. Un benzinaio di Cellole, lungo la Domitiana, lotta tra la vita e la morte in ospedale: a darne notizia è IlMeridiano.
L'episodio violento è avvenuto intorno alle 19 di ieri. Il malvivente ha estratto un coltello ed intimato alla vittima di consegnargli i soldi. Il benzinaio ha reagito, e nella colluttazione è rimasto ferito all'addome.
L'uomo è stato trovato in un lago di sangue. Soccorso, è stato trasportato all’ospedale di Sessa Aurunca, dove si trova tutt'ora. I carabinieri intanto indagano per identificare l'aggressore.