2015/09/22
Auto incolonnate nel traffico: "Attenti ai rapinatori di fedi nuziali"
"Si sono avvicinati approfittando di una nostra distrazione e hanno sfilato la fede a mio marito, per poi ripetere l'atto criminoso anche con altri": il racconto della moglie di una delle vittime della rapina
Torna l'incubo delle fedi rapinate. Un automobilista, mentre si trovava in compagnia della moglie sull'Asse mediano, all'altezza di Melito, ha subito una rapina. Alcuni malviventi in sella ad una moto si sono avvicinati all'uomo sottraendogli la fede nuziale per ripetere poi la stessa azione anche su altri conducenti di vetture sempre incolonnate nel traffico.
A raccontarlo è la moglie di una delle vittime della rapina: "Si sono avvicinati all'auto approfittando di una nostra distrazione e hanno sfilato la fede a mio marito, per poi ripetere l'atto criminoso anche con altri".
Il furto delle fedi non è una novità. Spesso si sono verificate rapine di tal genere in città e in provincia anche con azioni che hanno messo in serio pericolo la vita delle vittime delle azioni criminose.