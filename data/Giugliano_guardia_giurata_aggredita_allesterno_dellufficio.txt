2020/05/02
Giugliano, guardia giurata aggredita all'esterno dell'ufficio postale
La vittima è finita in ospedale con ferite alla testa, anche se non gravi. L'uomo, secondo una prima ricostruzione, avrebbe minacciato la guardia all'interno dell'ufficio postale di via Primo Maggio per poi aggredirla all'esterno
Una aggressione a una guardia giurata è avvenuta questa mattina all'esterno dell'ufficio Postale di via Primo Maggio a Giugliano. Stando a una prima ricostruzione un uomo avrebbe aggredito il vigilantes dopo averlo minacciato all'interno dell'ufficio postale. Non sono ancora chiari i motivi. La vittima è stata ferita alla testa, a quanto pare in modo non grave. E' stato comunque necessario l'intervento di un'ambulanza. Sul posto anche i carabinieri della locale stazione. L'autore dell'aggressione sarebbe già stato fermato.
Vicinanza alla guardia giurata ferita è stata espressa dal Presidente nazionale associazione guardie particolari giurate Giuseppe Alviti. "Ricordo l'importanza e la valenza delle guardie particolari giurate nel comparto sicurezza che spesso reprimono delitti. Chiediamo a viva voce lo status giuridico di agenti di polizia almeno durante l'espletamento del proprio servizio", ha spiegato Alviti. 