2020/05/27
In una farmacia con un coltello da cucina: minaccia la titolare e ruba 200 euro
All'uomo, già in carcere, è stata notificata una nuova ordinanza di custodia cautelare per l'episodio avvenuto nel 2019
Avrebbe rapinato una farmacia con un coltello da cucina. I carabinieri di Castello di Cisterna hanno notificato una misura cautelare emessa dal Gip del Tribunale di Nola ad un 41enne, questi già detenuto per altre ragioni nel carcere di Poggioreale.
L’uomo è gravemente indiziato del reato di rapina aggravata, commessa nell’ottobre del 2019 proprio a Castello di Cisterna, in una parafarmacia.
Il 41enne, armato di un coltello da cucina, minacciò la titolare e ottenne parte dell’incasso, circa 200 euro. Grazie alla visione delle immagini di videosorveglianza e alle dichiarazioni della vittima, i carabinieri hanno individuato quello che si ritiene essere il presunto responsabile.