2021/04/27
Rapina con cacciavite e spray nel cuore di Napoli: ferito un uomo
La Polizia ha intercettato l'aggressore denunciato per rapina e lesioni aggravate
Gli agenti del Commissariato Vicaria-Mercato, durante il servizio di controllo del territorio, nel transitare in corso Garibaldi nel pomeriggio di lunedì hanno notato un gruppo di persone che stavano soccorrendo un uomo ferito a terra.
I poliziotti si sono avvicinati ed hanno richiesto l’intervento del 118 e, una volta medicato, il malcapitato ha raccontato che, poco prima, una persona a bordo di un’auto l’aveva aggredito con un cacciavite e uno spray per rapinarlo del suo cellulare e fuggire a piedi abbandonando il veicolo.
Gli operatori, con il supporto di una volante del Commissariato Vasto-Arenaccia, hanno rinvenuto il cacciavite e una bomboletta di spray del tipo “Capsicum” nell’autovettura e, grazie alle descrizioni fornite dalla vittima, hanno intercettato in via Marina l’aggressore, un 39enne del Bangladesh, e lo hanno denunciato per rapina e lesioni aggravate.
