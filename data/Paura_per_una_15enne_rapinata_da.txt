2017/03/06
Paura per una 15enne: rapinata da tre malviventi alla Stazione Centrale
La giovane, di Casoria, minacciata con un coltellino ha dato loro smartphone e soldi. I genitori hanno sfogato sui social la loro rabbia
Nuova rapina nei pressi della stazione centrale a Napoli. La vittima questa volta è una 15enne di Casoria, presa di mira e derubata da tre malviventi dal volto travisato con uno scaldacollo.
Secondo quanto riportato da Internapoli, si sarebbero avvicinati alla giovane intimandole di dare loro smartphone e soldi, minacciandola con un coltellino.
I genitori della vittima hanno denunciato l'accaduto sui social. "Lei è sconvolta – scrivono – per quanto è successo e noi siamo arrabbiatissimi ed increduli, perchè aggredire una ragazza di 15 anni è una cosa riprovevole e di cui vergognarsi. Si dice che a Napoli le persone abbiano il cuore grande, ma questi tipi di persone sono la rovina della città e costringono a guardarti le spalle quando cammini per strada".