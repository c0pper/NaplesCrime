2017/01/23
Il “padre della sposa” e la sua banda: sei colpi in banca
L'uomo, la mente del gruppo, era stato arrestato dopo una rapina servita a finanziare il matrimonio della figlia. A lui e ai cinque complici vengono contestate altre cinque rapine
Aveva finanziato il matrimonio di sua figlia semplicemente rapinando una banca. “Il padre della sposa”, 55enne già arrestato a Torino dopo il colpo – il giorno delle nozze di sua figlia – si è visto recapitare in carcere una nuova ordinanza di custodia cautelare: è ritenuto responsabile di altre cinque rapine in banca effettuate nella provincia di Torino.
Provvedimenti analoghi sono stati notificati a quelli che le indagini hanno fatto emergere come i suoi cinque complici.
Secondo i carabinieri, il 55enne era la mente di una banda che da Napoli si spostava a Torino per mettere a segno le rapine. Entravano nelle filiali grazie a placche simili a quelle delle forze dell'ordine, poi sequestravano i presenti minacciandoli con coltelli e si facevano consegnare il denaro della cassaforte. Secondo gli inquirenti sarebbero riusciti ad accumulare un bottino di 300mila euro.