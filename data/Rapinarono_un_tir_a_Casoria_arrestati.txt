2016/02/15
Rapinarono un tir a Casoria: arrestati in quattro
L'episodio è datato novembre 2015. Le indagini sono partite dopo il ritrovamento della refurtiva in un deposito abbandonato di Saviano
Quattro arresti sono stati eseguiti dai carabinieri di Nola tra Marigliano, Volla e San Gennaro Vesuviano. Gli arrestati, tra i 33 ed i 53 anni, sarebbero gli autori di una rapina effettuata il 9 novembre 2015 ai danni di un autotrasportatore.
Le indagini sull'episodio, verificatosi ad Arpino di Casoria, sono partite dal ritrovamento di un container carico di merce provento della rapina all’interno di un capannone industriale in disuso a Saviano.
I componenti della banda sono stati identificati perché ripresi da un impianto di videosorveglianza posto tra il luogo della rapina e quello dove era stata stoccata la refurtiva. A poche centinaia di metri dal capannone, peraltro, era stata abbandonata la motrice del Tir.