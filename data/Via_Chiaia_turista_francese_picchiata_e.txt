2017/08/08
Via Chiaia, turista francese picchiata e derubata dell'orologio
La donna stava passeggiando con un gruppetto di suoi amici e compagni di vacanza lungo l'area pedonale, quando è stata strattonata e sbattuta per terra dai rapinatori
Una turista francese è stata picchiata e derubata di un orologio di lusso in Via Chiaia nel pomeriggio di lunedì.
La donna - come racconta Il Mattino - stava passeggiando con un gruppetto di suoi amici e compagni di vacanza lungo l'area pedonale, quando è stata strattonata e sbattuta per terra, dove è stata ripetutamente colpita dai rapinatori mentre le strappavano il prezioso orologio dal valore di 20mila euro.
Sul posto sono giunti i sanitari del 118, che hanno riscontrato alla donna un trauma cranico. Sull'accaduto indaga la Polizia.