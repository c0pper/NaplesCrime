2016/10/21
Rapina un turista con la tecnica dello sputo: arrestato
Si tratta di uno dei due malviventi che avevano sottratto il cellulare ad un uomo nei pressi di piazza Garibaldi
Un simile espediente per portare a termine una rapina, novità non proprio piacevole, non si era mai visto. L'episodio, raccontato dal Mattino, ha avuto luogo nella zona di piazza Garibaldi. Un rapinatore gli si è avvicinato per poi sputargli addosso. La vittima – un turista, sorpresa, ha iniziato a pulirsi: l'attimo propizio perché gli venisse sfilato dalle mani lo smartphone da un secondo malvivente.
Sul posto erano però presenti gli agenti dell’Unità Operativa Tutela Emergenze Sociali e Minori della Polizia Municipale, impegnati in un pattugliamento di routine. Vista la scena, sono intervenuti immediatamente, bloccando uno dei borseggiatori mentre l'altro riusciva a dileguarsi verso Porta Nolana.
In manette è finito un 45enne algerino senza fissa dimora con numerosi precedenti penali, di cui l'ultimo per cui era stato scarcerato appena un mese fa. Processato per direttissima, è stato condannato ad un anno di reclusione.