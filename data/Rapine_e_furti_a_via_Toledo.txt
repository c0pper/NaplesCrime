2015/11/06
Rapine e furti a via Toledo, i commercianti: "Siamo sotto attacco"
I colpi sono stati messi a segno sempre dalle 3 alle 5 del mattino. Si indaga per risalire all'identità degli autori: ecco come agiscono
Allarme sicurezza a via Toledo: una serie di negozi sono finiti nel mirino di malviventi che imperversano soprattutto nelle ore notturne.
I colpi messi a segno dai rapinatori nelle ultime settimane sono molteplici: entrano nei negozi rubano computer e tutta la merce che possono portare via, prelevando il registratore di cassa con il ricavato della giornata e lo abbandonano nei vicoli che costeggiano via Toledo.
"Agiscono sempre dalle 3 alle 5 del mattino. Arrivano in scooter e portano via ciò che possono. In alcuni casi hanno provato a forzare le serrature di ingresso senza riuscirci. Non ne possiamo più. Vogliamo un presidio notturno fisso", rivela a NapoliToday Rosario Ferrara, presidente del centro commerciale Spirito Santo.
Nel mirino dei rapinatori sono finiti tra gli altri, nelle ultime settimane, il tarallificio Leopoldo, una profumeria, Augustus, uno store Vodafone, Ecstasy, Giordano Uomo.











        Rapine negli store di via Toledo (Foto Nicola Clemente)      


























Saro del negozio Vodafone di via Toledo 56 racconta a NapoliToday: "Nel nostro caso i malviventi hanno cercato di irrompere nello store rompendo il vetro, ma non sono riusciti ad accedervi e sono fuggiti via senza bottino. Ho denunciato il tentativo di furto, ma mi è stato consigliato dalle forze dell'ordine di non sporgere denuncia, visto che non si è concretizzata la rapina".