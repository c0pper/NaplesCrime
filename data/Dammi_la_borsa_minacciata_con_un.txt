2016/11/22
"Dammi la borsa": minacciata con un coltello davanti alla scuola del figlio
Il 51enne ha provato a fuggire, ma è stato raggiunto e bloccato. Ora si trova nel carcere di Poggioreale
Gli agenti della Polizia di Stato del Commissariato Nola hanno arrestato un 51enne pluripregiudicato di San Gennaro Vesuviano perché ritenuto responsabile dei reati di tentata rapina e porto abusivo di arma.
L'uomo, armato di coltello, si è avvicinato all’autovettura di una 40enne in attesa che il figlioletto uscisse dalla Scuola Primaria Tommaso Vitale di Nola e puntandole l’arma alla gola ha provato ad impossessarsi della sua borsa. La vittima si è spostata sul sediolino lato passeggero ed ha iniziato ad urlare per richiamare l’attenzione dei numerosi genitori.
Il 51enne è allora passato dall’altro lato dell’autovettura, ha aperto lo sportello ed ha riprovato ad impossessarsi della borsa. Ma i poliziotti del vicino Commissariato, allertati da alcuni genitori, hanno raggiunto rapidamente la scuola bloccando l'uomo che ora si trova nel carcere di Poggioreale.