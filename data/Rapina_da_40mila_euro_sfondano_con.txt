2016/01/21
Rapina da 40mila euro: sfondano con l'auto il muro di un distributore di carburante
In quattro, con il volto coperto, hanno sottratto l'auto ad un vigilantes e sono riusciti a rubare una cassaforte. Sono stati identificati e arrestati
Era la sera del 15 gennaio scorso a Qualiano: in quattro, con il volto coperto, sono piombati nella piazzola di un distributore di carburanti, hanno immobilizzato il vigilantes, si sono impossessati della sua auto e, con una folle manovra in retromarcia, hanno sfondato il muro laterale dello stabile dove era incassata la cassaforte, riuscendo a portarla via con all’interno un bottino di circa 40mila euro.
I carabinieri sono stati attivati pochi minuti dopo attraverso una telefonata al 112 fatta dal vigilantes. Serrate indagini svolte nelle ore successive alla rapina hanno permesso l’identificati dei presunti responsabili, rintracciati e sottoposti a fermo perche indiziati di rapina aggravata: si tratta di un 20enne, un 23enne, un 19enne, e un minorenne di 17 anni, tutti residenti a Giugliano nel complesso di edilizia “asi”, il campo nomadi in zona industriale.
Terminate le formalità di rito i fermati maggiorenni sono stati accompagnati presso il carcere di Poggioreale, il minorenne invece è stato accompagnato al centro di prima accoglienza dei Colli Aminei.