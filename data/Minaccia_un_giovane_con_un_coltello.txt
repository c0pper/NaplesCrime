2016/03/14
Minaccia un giovane con un coltello a serramanico e gli ruba lo scooter
Il ladro è stato rintracciato dopo poco dagli agenti della Polizia Municipale in servizio a Piazza Garibaldi. Il motorino è stato restituito al legittimo proprietario
Minacciandolo con un coltello, ha rapinato dello scooter un giovane in Piazza Garibaldi. Il ladro, un pluripregiudicato 45enne, è stato arrestato dagli agenti della Tutela Emergenze Sociali della Polizia Municipale.
Gli agenti hanno rintracciato il rapinatore dopo poche ore dal colpo. Al momento del fermo, l'uomo è stato trovato in possesso di un coltello a serramanico con una lama di otto centimetri, di una pistola giocattolo senza il tappo rosso e di un mazzo di chiavi corrispondenti a quelle del motorino rapinato.
Nel corso delle indagini, gli agenti sono riusciti anche a recuperare il motorino che era stato occultato nelle adiacenze di Corso Meridionale, restituendolo al legittimo proprietario.