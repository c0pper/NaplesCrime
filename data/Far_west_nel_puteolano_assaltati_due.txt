2018/08/04
Far west nel puteolano: assaltati due bar in pochi minuti
Un commando armato formato da quattro persone ha seminato il panico tra Monterusciello e Licola, mettendo a segno due rapine a strettissimo giro
Un commando armato di quattro persone, tutte con volto coperto, ha seminato il terrore nel pomeriggio di venerdì nel puteolano.
I banditi, armati di fucili e pistole, hanno messo a segno due violente rapine in pochi minuti ai danni di un bar a Monterusciello e di un altro a Licola, dove in seguito ad una colluttazione è rimasto ferito un uomo di 78 anni.
Per aprirsi la strada durante la fuga, i banditi - come racconta Cronaca Flegrea - non hanno esitato a scendere dall’auto e a puntare le armi contro gli automobilisti fermi sulla Domitiana a causa di un incidente stradale.
Sull'accaduto indagano gli agenti del Commissariato di Polizia di Pozzuoli e i Carabinieri della stazione di Licola.