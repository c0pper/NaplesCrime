2020/06/23
Tornano le rapine nel traffico: pistola puntata contro un bambino
Lo spaventoso episodio è occorso nel tardo pomeriggio di ieri ad un automobilista incolonnato in via Santa Maria a Cubito
Ritornano le rapine nel traffico napoletano. Nella serata di ieri, intorno alle 19.30, un uomo è stato rapinato mentre era a bordo della propria auto, incolonnato del traffico di via Santa Maria a Cubito tra Chiaiano e Marano.
Uno dei due rapinatori, che erano in sella ad uno scooter, non ha esitato a puntare la pistola alla tempia di un bambino che occupava il sedile passeggero.
A commentare la vicenda anche il consigliere regionale dei Verdi Francesco Emilio Borrelli. "Parliamo di criminali senza scrupoli - spiega - Con il ritorno alla normalità, dopo il lockdown, è ritornato il traffico nelle strade e i criminali approfittano degli ingorghi per commettere rapine e furti".
"Innanzitutto bisogna attraverso delle indagini fermare questa coppia di rapinatori che sta scatenando il panico a Chiaiano e poi occorre che le strade a traffico intenso vengano costantemente vigilate da parte delle forze dell’ordine - conclude Borrelli - la cittadinanza va protetta".