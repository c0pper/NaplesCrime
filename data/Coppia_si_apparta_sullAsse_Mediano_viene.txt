2017/01/30
Coppia si apparta sull'Asse Mediano: viene rapinata
Alla vista dei carabinieri, i rapinatori si sono dati alla fuga, ma dopo un lungo inseguimento sono stati bloccati
I Carabinieri della Tenenza di Arzano hanno arrestato due giovani - un 21enne incensurato del quartiere Stella e un 27enne di via dei Cristallini  - perché responsabili di rapina a un 29enne e una 24enne che si erano appartati su un’area di sosta dell’Asse mediano.
Alla vista dei carabinieri, i rapinatori si sono dati alla fuga a piedi sbarazzandosi di un grosso martello e di un borsello che era stato appena sottratto alla coppia. Ma dopo un lungo inseguimento, i militari sono riusciti a raggiungerli e a bloccarli.
Gli arrestati sono ora nel carcere di Poggioreale.