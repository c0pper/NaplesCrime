2017/02/24
Rapinava gli automobilisti all'uscita dell'Asse Mediano: 20enne arrestato
Il giovane, che agiva su uno scooter insieme a un complice che si è dato alla fuga, è ora nel carcere di Poggioreale
Questa mattina gli agenti della Polizia di Stato del Commissariato Scampia hanno arrestato un 20enne pregiudicato del posto in quanto ritenuto responsabile dei reati di tentata rapina aggravata e rapina aggravata e consumata.
I poliziotti lo hanno sorpreso mentre in sella ad uno scooter provento di rapina con un suo complice, approfittando del traffico, tentava di rapinare un’autovettura incolonnata sulla rampa di discesa dall’Asse Mediano. La vittima era però riuscita a sottrarsi alla rapina. I due ci hanno riprovato puntando una pistola alla testa di una guidatrice riuscendo questa volta a rapinare la fede nunziale ed un altro anello. Al tentativo di una terza rapina, i poliziotti sono riusciti a raggiungerli, ma i due sono fuggiti.
Dopo un lungo inseguimento, lo scooter è stato raggiunto al Rione Don Guanella e bloccato. In sella c’era però solo l’autore materiale delle due rapine. Il conducente era riuscito a dileguarsi a piedi prima che fossero raggiunti. Il 20enne è stato così perquisito: addosso aveva una pistola semiautomatica a salve ed i due anelli da poco rapinati alla automobilista. Il giovane è ora nel carcere di Poggioreale.