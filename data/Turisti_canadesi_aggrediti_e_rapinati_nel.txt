2019/07/28
Turisti canadesi aggrediti e rapinati nel cuore di Napoli: due arresti
Le vittime hanno subito il furto di 3500 euro e di uno smartphone al Centro Storico
Stanotte i Falchi della Squadra Mobile e gli agenti del Commissariato Vicaria-Mercato hanno arrestato due uomini di nazionalità rumena, di 31 e 35 anni, per rapina aggravata e lesioni.
I poliziotti sono intervenuti presso un albergo di piazza Garibaldi, allertati da un cittadino canadese che affermava di essere stato rapinato insieme al cugino nei pressi di vico Scassacocchi.
Gli scippatori, dopo aver colpito in viso le vittime, avevano asportato la somma di 3500 euro ed uno smartphone.
Gli agenti, grazie alla dettagliata descrizione dei due turisti canadesi e alle serrate ricerche nella zona, hanno poco dopo rintracciato ed arrestato i due rapinatori, che hanno cercato di eludere il controllo confondendosi in un gruppo di connazionali.
