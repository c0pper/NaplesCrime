2016/08/06
Coppia di turisti aggredita per un Rolex: rapinatore arrestato
È accaduto nel centro storico. Le immagini delle telecamere hanno incastrato un 36enne, già noto alle forze dell'ordine
Aveva individuato il Rolex di un turista russo 68enne che, insieme alla moglie, stava passeggiando per Napoli e aveva preso a seguire la coppia attendendo il momento per “agire”. Su via Pignasecca è scattata l'aggressione.
L'uomo ha istintivamente reagito e il rapinatore l’ha fatto cadere riuscendo ad appropriarsi del Rolex e darsi alla fuga. Ma i carabinieri della compagnia Napoli Centro, dopo veloci indagini, l’hanno identificato grazie alla visione di filmati presi dai sistemi di videosorveglianza della zona.
Si tratta di un 36enne del centro storico già noto alle forze dell'ordine. I militari dell’arma lo hanno arrestato per rapina e lesioni personali: ora è nel carcere di Poggioreale