2022/06/26
Vogliono la sua moto, lui accelera: 17enne ferito con un colpo di pistola alla gamba
La tentata rapina è avvenuta la notte scorsa lungo la statale 162 del Vesuvio. Il ragazzo sta bene: i medici hanno stabilito una prognosi di 7 giorni
Un ragazzo di 17 anni la scorsa notte è arrivato presso la clinica Villa dei Fiori di Acerra con una ferita d'arma da fuoco ad una gamba.
Medicato, ha raccontato alle forze dell'ordine che, in moto lungo la statale 162 del Vesuvio, era stato affiancato nella zona dello svincolo di Pomigliano Sud da un altro veicolo a due ruote con in sella due sconosciuti. Questi gli avrebbero intimato di fermarsi e consegnare la sua moto, ma la vittima della rapina ha invece accelerato ed è scappato.
Sentito uno sparo, il 17enne si è successivamente reso conto di essere stato ferito, quindi ha guidato fino alla clinica. Le sue condizioni sono buone: secondo i medici guarirà in una settimana.