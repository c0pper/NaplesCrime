2022/01/23
Sedicenne rapina del motorino (rubato) un coetaneo: fermato dai passanti
Il fatto è avvenuto la scorsa notte a piazza Vittoria
I carabinieri del Nucleo radiomobile di Napoli hanno arrestato per rapina un 16enne incensurato della periferia orientale della città. Intorno alle 4 il giovane, insieme a un'altra persona armata di pistola, in sella a un grosso scooter ha rapinato a piazza Vittoria un coetaneo di Ercolano, sottraendogli il motorino.
Alcuni automobilisti che hanno assistito alla scena sono riusciti a fermarlo, in attesa che i carabinieri arrivassero sul posto. Il complice è fuggito ma il 16enne è finito in manette.
Addosso nascondeva un bastone telescopico di circa 45 cm. In attesa di giudizio, sarà portato al centro di prima accoglienza dei Colli Aminei.
È anche emerso che lo scooter, nelle disponibilità di un 16enne di Ercolano, fosse in realtà stato rubato ieri.