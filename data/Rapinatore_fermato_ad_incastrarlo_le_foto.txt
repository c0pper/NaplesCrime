2016/06/14
Rapinatore fermato: ad incastrarlo le foto scattate da un agente non in servizio
Aveva impedito che il poliziotto riuscisse a bloccare il suo complice, autore di una rapina, ostacolandolo nell'inseguimento
Rapina aggravata e concorso in detenzione e porto illegale di arma da fuoco. Sono i reati per cui un 55enne è stato sottoposto a fermo giudiziario da parte della polizia.
Tutto è iniziato quando un agente non in servizio, in via XXIV Maggio a Grumo Nevano, ha visto un uomo che, dopo essersi avvicinato ad un anziano, aveva sottratto a questi il borsello mostrando lui una pistola.
A quel punto l'agente ha inseguito il rapinatore il quale, arrivato in corso Giureconsulto, è stato aiutato da un complice: questi ha bloccato l'auto del poliziotto impedendogli di raggiungere il fuggitivo. È proprio il complice l'uomo finito poi in manette. Le forze dell'ordine sono arrivate a lui grazie ad alcune immagini scattate dal poliziotto durante l'inseguimento.
Proseguono le ricerche dell'altro rapinatore.