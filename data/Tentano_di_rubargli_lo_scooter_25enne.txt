2015/09/21
Tentano di rubargli lo scooter: 25enne ferito con un colpo d'arma da fuoco
La vicenda in via Croce San Sossio, a Frattamaggiore. Portato in ospedale, è stato giudicato guaribile in dieci giorni. Sulla vicenda indaga la polizia
Un giovane di 25 anni è rimasto ferito la scorsa notte, a colpi d'arma da fuoco, in via Croce San Sossio, a Frattamaggiore, nel corso di un tentativo di rapina.
Il giovane ha riferito che mentre era in sella ad uno scooter di proprietà di un amico è stato avvicinato da due persone che con il volto coperto da un casco e armi in pugno gli hanno intimato di lasciare il mezzo. Ad una sua reazione uno dei banditi ha esploso un colpo d'arma da fuoco. Poi i rapinatori si sono allontanati.
Il 25enne è stato successivamente soccorso da un suo conoscente che si trovava con la sua auto nei paraggi. Portato all'ospedale di Frattamaggiore è stato giudicato guaribile in dieci giorni. Sulla vicenda indaga la polizia.