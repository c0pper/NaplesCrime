2021/02/05
Rapina a mano armata all'alba, vittima il conducente del furgone dei giornali
L'episodio è avvenuto intorno alle 5.30 a Pozzuoli, nella zona del Rione Toiano
A Pozzuoli è stato rapinato, stamattina, un furgone che trasportava giornali.
L'episodio è avvenuto intorno alle 5.30, quando il mezzo stava facendo il giro delle edicole.
Quattro uomini armati - uno di pistola, un altro aveva una mazza - hanno bloccato il conducente, lo hanno fatto scendere, quindi lo hanno rapinato. Il bottino, oltre al veicolo, è stato anche il suo portafogli con soldi e documenti, e il telefonino.
Soltanto due le consegne che era riuscito ad effettuare.
I carabinieri della compagnia di Pozzuoli hanno immediatamente avviato le indagini e le ricerche del veicolo, ritrovandolo poco dopo al Rione Toiano, non lontano dal luogo del furto. Si cercano i rapinatori. Parte della merce all'interno del mezzo (giornali, riviste) è stata trafugata.