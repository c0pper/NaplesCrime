2017/04/28
Tentata rapina finita nel sangue: 34enne in gravi condizioni
L'uomo operato d'urgenza al San Giovanni Bosco: ferita all'arteria femorale della gamba destra causata da un colpo di pistola
Un 34enne è stato operato d'urgenza al San Giovanni Bosco per una profonda ferita all'arteria femorale della gamba destra causata da un colpo di pistola.
L'uomo, le cui condizioni sono apparse subito gravi, sarebbe stato vittima di un tentativo di rapina finito nel sangue. Ora è in prognosi riservata.
Agli agenti del Commissariato San Carlo ha raccontato che stava percorrendo il tratto di strada tra via Montello e via Regina Margherita quando qualcuno lo ha costretto a consegnare lo scooter e lo ha ferito alla gamba. Da solo è riuscito a raggiungere un negozio il cui titolare lo ha accompagnato in ospedale.
Sul posto la Scientifica ha rilevato tracce ematiche. La vittima non ha riferito modello e targa dello scooter: le indagini sono in corso per stabilire l'esatta dinamica.
