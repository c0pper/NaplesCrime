2015/10/07
La moglie di un rapinatore ucciso dal gioielliere: "Li avrai sulla coscienza"
Sta facendo il giro del web la scena, ripresa da lostrillone.tv, in cui la donna attacca il commerciante che ha ucciso i due rapinatori entrati nella gioielleria ad Ercolano. Il commento della Radiazza
"Hai sparato per 5mila euro. Ora te li porterai sulla coscienza": la moglie di uno dei rapinatori uccisi ad Ercolano si è rivolta così verso il commerciante che ha premuto il grilletto. La scena è stata ripresa e pubblicata sul sito lostrillone.tv.
"Tra i due delinquenti ed il commerciante che si è difeso per non essere derubato, non abbiamo dubbi siamo dalla parte di chi ha sparato", spiegano alla Radiazza di Radio Marte lo speaker Gianni Simioli ed il consigliere regionale Francesco Emilio Borrelli.
"Non fa mai piacere sapere che qualcuno ha perso la vita – proseguono – ma questa volta bisogna stare dalla parte di chi si è legittimamente difeso. I delinquenti e gli assassini devono sapere che la gente è stanca e che sta cominciando a reagire, anche loro rischiano la vita e non solo le persone perbene".
Le minacce dei familiari dei banditi al gioielliere vengono definite "incommentabili", e "denotano a quale livello di degrado sociale e morale siano arrivati determinati settori della società napoletana. Vivono e pensano come bruti, gli dovrebbe essere impedito di avere figli o di allevarli".