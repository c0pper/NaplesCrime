2017/05/12
Far west su corso Garibaldi: sparano contro la polizia al loro inseguimento
In due avevano appena tentato di rapinare una pizzeria quando sono stati scoperti da una pattuglia di Falchi. Ne è nato un pericoloso inseguimento al termine del quale uno dei malviventi è stato arrestato
Un inseguimento a tutta velocità su corso Garibaldi, poi l'arresto. Momenti concitati nella serata di di ieri, quando una pattuglia di Falchi della polizia ha intercettato dei malviventi che rapinavano una pizzeria in via Arenaccia. A finire in manette un 26enne, nipote di quello che viene ritenuto un elemento di spicco del clan Contini.
Nel corso di un servizio di controllo del territorio l'attenzione degli agenti in motocicletta è stata richiamata da una violenta esplosione di un colpo d'arma da fuoco, un fucile. I Falchi hanno subito rintracciato gli autori del colpo, due persone in sella ad uno scooter.
Lì è nato l'inseguimento, con i malviventi che non hanno rispettato l'alt imposto loro dagli agenti, e tentato di speronare una delle loro moto puntandogli contro il fucile. Lungo corso Garibaldi, trafficato nonostante l'orario, il conducente dello scooter continuava a incitare il complice a sparare contro i poliziotti. Eseguito l'ordine, un agente è riuscito fortunatamente ad evitare la traiettoria del proiettile.
Poi la svolta. Le manovre azzardate compiute dal conducente dello scooter hanno fatto sì che perdesse il controllo del mezzo. Nella caduta il complice in sella dietro di lui ha lasciato cadere l'arma. La sua successiva fuga si è rivelata inutile: è stato bloccato a piedi in via Cesare Abba dopo una violenta colluttazione.
Si trattava del 26enne nipote del boss Nicola Rullo, elemento di spicco del clan Contini. È stato arrestato in quanto responsabile, in concorso con il complice – riuscito a scappare – dei reati di tentato omicidio, esplosione di colpi d’arma da fuoco, porto di arma comune da sparo con munizioni, alterazione di arma da sparo, porto ingiustificato di coltello, minacce, resistenza e lesioni a pubblico ufficiale.
L'arma – un fucile Bernardelli alterato, con sia le canne che il calcio segati – è stata sequestrata. Con essa uno zaino contenente 8 pallottole calibro 12 a palla elicoidale (usate per la caccia al cinghiale) e un coltello a serramanico.