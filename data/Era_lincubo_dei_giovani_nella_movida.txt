2020/09/19
Era l'incubo dei giovani nella movida frattese: arrestato ventenne rapinatore
Dieci le vittime accertate, molte quelle che non hanno mai denunciato per paura di ritorsioni. Il giovane puntava un coltello e prendeva tutto, anche pochi spiccioli
I carabinieri della stazione di Frattamaggiore hanno arrestato un 20enne del posto già noto alle forze dell'ordine, in esecuzione di un provvedimento emesso dal Gip del Tribunale di Napoli Nord, su richiesta della locale procura. Il giovane è ritenuto gravemente indiziato della commissione di diverse rapine commesse ai danni di minori,  durante le serate della movida di Frattamaggiore, tra la fine del 2019 e l’estate 2020.

Secondo quanto accertato, il 20enne avvicinava le vittime quando erano in strada, anche in gruppo. Puntava loro un coltello e sottraeva i contanti - spesso pochi spiccioli - che custodivano nelle tasche. Dieci le vittime individuate, molte quelle che presumibilmente non hanno mai denunciato temendo ritorsioni. In manette, il ragazzo è stato tradotto al carcere di Poggioreale.
 