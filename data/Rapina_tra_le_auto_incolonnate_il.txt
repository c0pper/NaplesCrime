2019/12/11
Rapina tra le auto incolonnate, il video
Le immagini sono state diffuse e commentate dal consigliere regionale Francesco Borrelli
Due rapinatori in scooter, con tanto di pistola per minacciare e derubare gli automobilisti incolonnati. È la scena che - secondo il consigliere regionale Francesco Borrelli - si è verificata, ripresa da un video, lungo viale Maddalena.
"Le immagini stono state realizzate lungo viale Umberto Maddalena - scrive Borrelli - Mostrano due rapinatori in scooter intenti a derubare gli occupanti di un’automobile ferma nel traffico. Il tutto alla luce del sole, sotto gli sguardi attoniti degli altri automobilisti".
Le immagini non sono chiarissime, sebbene effettivamente c'è l'impressione si tratti di una rapina.
"Una vera e propria vergogna che testimonia come questi episodi siano oramai all’ordine del giorno. Le zone più colpite sono quelle adiacenti l’aeroporto di Capodichino e l’Asse mediano che sono diventate oramai terreno di conquista per i delinquenti che, approfittando del traffico, mettono in scacco gli automobilisti - prosegue il consigliere dei Verdi - Purtroppo i nostri territori sono interessati da un’ondata delinquenziale che fa paura. Occorre che il Viminale dia risposte alla richiesta di maggiore sicurezza che arriva dai cittadini. Rinnoviamo l’appello al ministro Lamorgese di inviare quanto prima le unità supplementari che ha promesso. Altrimenti rischiamo che le nostre strade si trasformino in un vero e proprio Far West”.