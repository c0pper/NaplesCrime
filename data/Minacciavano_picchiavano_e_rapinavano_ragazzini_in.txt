2015/07/24
Minacciavano, picchiavano e rapinavano ragazzini: in manette banda di minorenni
L'accusa per i 4 giovani, tutti del Vomero e tra i 14 e i 17 anni, è di rapina aggravata e lesioni personali volontarie
I carabinieri della stazione Vomero Arenella hanno dato esecuzione a un’ordinanza di custodia in comunità emessa dal gip del tribunale per i minorenni di Napoli, arrestando 4 giovanissimi ritenuti responsabili, a vario titolo, di rapine aggravate e di lesioni personali volontarie.
Nel corso di indagini coordinate dalla Procura per i minori partenopea, i militari dell’arma hanno accertato che i 4 (due 17enni, un 16enne e un 14enne del Vomero e dell’Arenella) erano autori di diverse rapine messe a segno a maggio nel quartiere Vomero (su via scarlatti) e nel Rione Alto (nei pressi di via giulio palermo) ai danni di alcuni ragazzini. Le vittime venivano prima minacciate e aggredite con calci e pugni, poi rapinate dei loro smartphone appena acquistati.