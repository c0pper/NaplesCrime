2017/03/10
Riviera di Chiaia, in manette rapinatori seriali di orologi di valore
I due giovani sono stati seguiti e bloccati mentre tentavano di realizzare un'altra rapina ai danni del conducente di un'auto di grossa cilindrata in Piazza Vittoria
Le loro rapine di orologi di valore erano diventate ormai seriali e avvenivano nelle fasce orarie comprese tra le 18.00 e le 22.00 nelle strade del centro di Napoli, in particolare nella zona della Riviera di Chiaia, piazza Vittoria, via Tasso e Corso Vittorio Emanuele.
I due giovani a bordo del motorino,  del quale si conosceva il numero di targa, nel tardo pomeriggio di giovedì sono stati intercettati in via Domenico Morelli da personale motomontato del Commissariato di Polizia San Ferdinando, che da alcune settimane era sulle loro tracce.
I due giovani sono stati seguiti e bloccati mentre tentavano di realizzare un’altra rapina ai danni del conducente di un’auto di grossa cilindrata in Piazza Vittoria.
All’avvicinarsi dei poliziotti, i due, un 22enne già con precedenti di polizia ed un 17enne, hanno tentato una fuga, ma sono stati subito fermati in via Riviera di Chiaia.
Nel borsello del 22enne è stata rinvenuta una targa adesiva falsa, degli occhiali da sole ed alcuni frammenti di vetro di autovettura, mentre addosso al  minore una pistola a salve munita di caricatore. Il tutto è stato sequestrato, insieme agli scaldacollo ed ai caschi.
I due rapinatori sono stati associati al Centro di Prima Accoglienza dei Colli Aminei e alla casa Circondariale di Poggioreale.