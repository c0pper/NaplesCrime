2016/05/21
In manette giovane rapinatore di farmacie: due colpi in poche ore
Il ragazzo, residente nel Rione Traiano e già noto alle forze dell'ordine, ha derubato prima un esercizio commerciale al Vomero, poi uno a Fuorigrotta. E' stato riconosciuto grazie alle immagini della videosorveglianza
Prima ha rapinato una farmacia del Vomero, intorno alle 13. Poi, verso le 16.45, una farmacia di Fuorigrotta. Due colpi, ieri, che secondo i carabinieri hanno un solo autore: si tratta di un giovane del Rione Traiano già noto alle forze dell’ordine e sottoposto ad obbligo di firma presso i militari.
Il ragazzo è stato bloccato dopo le 19, al termine di un appostamento vicino alla caserma dove doveva recarsi per la misura restrittiva cui era sottoposto.
Ad incastrarlo la visione dei nastri di videosorveglianza della prima farmacia derubata, in cui è stato riconosciuto anche dai dipendenti dell'esercizio commerciale di Fuorigrotta.