2017/06/12
Rapinarono e ferirono un gioielliere: in manette tre persone
I Carabinieri della Compagnia di Castellammare di Stabia hanno identificato i responsabili del colpo avvenuto lo scorso 23 marzo
I Carabinieri della Compagnia di Castellammare di Stabia hanno identificato i tre uomini che il pomeriggio del 23 marzo si erano resi responsabili di una rapina a mano armata ai danni di un gioielliere stabiese. Sono ora ritenuti responsabili di rapina aggravata in concorso, lesioni aggravate, porto e detenzione illecita di arma clandestina e ricettazione.
I militari sono arrivati alle loro identità mediante l’analisi delle immagini di diversi circuiti di videosorveglianza pubblici e privati, intercettazioni, riconoscimenti fotografici e dichiarazioni dei testimoni e della vittima.
Hanno ricostruito così che quel 23 marzo i tre si aggiravano nei pressi della gioielleria già dalla mattina per effettuare il sopralluogo. Poi la banda era tornata al completo, a bordo di un’auto e di un furgone. Uno di loro era entrato nell’esercizio armato di taglierino, urlando al titolare: "Fermo! Questa è una rapina", cercando la cassaforte. Dietro di lui, il secondo complice con un fucile a canne mozze. Avevano trovato la cassaforte, ma non riuscendo ad aprirla si erano accaniti sul gioielliere colpendolo alla testa con il calcio del fucile.
Dopo aver preso 30 bracciali d’oro e altri gioielli del valore complessivo di circa 13mila euro si erano dati alla fuga. Nelle scorse ore, però, sono stati raggiunti da un’occc emessa dal GIP di Torre Annunziata su richiesta della Procura oplontina.