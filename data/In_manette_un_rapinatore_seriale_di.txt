2015/08/17
In manette un rapinatore seriale di farmacie: due colpi lo scorso luglio
Per lui notifica di arresto in carcere, dove si trovava per essere stato colto in flagrante al termine della rapina in un supermarket di Cercola
I carabinieri di Volla hanno notificato ad un 46enne di Napoli detenuto a Poggioreale una ulteriore ordinanza di custodia cautelare in carcere per rapina aggravata.
Le indagini svolte dai militari hanno consentito di raccogliere gravi indizi di colpevolezza nei suoi riguardi a proposito di due rapine avvenute il 9 ed il 13 luglio scorsi.
Armato di pistola, il 46enne avrebbe fatto irruzione in due distinte farmacie di Volla, minacciando i titolari e facendosi consegnare 1.500 e 150 euro in contanti.
Il 25 luglio sarebbe poi stato arrestato dopo una rapina in un supermercato di Cercola. Ad incastrarlo, in tutte le occasioni, gli impianti di videosorveglianza.