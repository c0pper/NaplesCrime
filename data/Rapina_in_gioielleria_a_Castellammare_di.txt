2017/03/23
Rapina in gioielleria a Castellammare di Stabia: titolare ferito
L'uomo, aggredito da due malviventi, è stato portato dal 118 all'ospedale San Leonardo. Avviate le prime indagini
Rapina ai danni di una gioielleria in via Annunziatella a Castellammare di Stabia. Un malvivente ha fatto il palo, mentre un altro armato di fucile è entrato nell'esercizio intimando al titolare 35enne di consegnare gioielli e il denaro contenuto nella cassa.
Alla sua reazione, gli ha sferrato alcuni colpi con il calcio del fucile procurandogli ferite lacero contuse allo zigomo, alla fronte e alla zona occipitale. Il titolare è stato portato dal 118 al San Leonardo: non è in pericolo di vita.
I carabinieri hanno avviato le prime indagini e stanno raccogliendo immagini dai sistemi di videosorveglianza della zona.